一、浮脉

【体象歌】浮在皮毛，如水漂木；举之有余，按之不足。

【主病歌】浮脉为阳，其病在表。寸浮伤风，头疼鼻塞；左关浮者，风在中焦；右关浮者，风痰在膈；尺脉得之，下焦风客，小便不利，大便秘涩。

【兼脉歌】无力表虚，有力表实。浮紧风寒，浮迟中风；浮数风热，浮缓风湿。浮芤失血，浮短气病；浮洪虚热，浮虚暑惫；浮涩血伤，浮濡气败。

二、沉脉

【体象歌】沉行筋骨，如水投石；按之有余，举之不足。

【主病歌】沉脉为阴，其病在里。寸沉短气，胸痛引胁；或为痰饮。或水与血。关主中寒，因而痛结；或为满闷，吞酸筋急。尺主背痛，亦主腰膝；阴下湿痒。淋浊痢泄。

【兼脉歌】无力里虚，有力里实。沉迟痼冷，沉数内热；沉滑痰饮，沉涩血结；沉弱虚衰，沉牢坚积；沉紧冷疼，沉缓寒湿。

三、迟脉

【体象歌】迟脉属阴，象为不及；往来迟慢，三至一息。

【主病歌】迟脉主脏，其病为寒。寸迟上寒，心痛停凝；关迟中寒，癥结挛筋；尺迟火衰，溲便不禁，或病腰足，疝痛牵阴。

【兼脉歌】 有力积冷，无力虚寒。浮迟表冷，沉迟里寒；迟涩血少，迟缓湿寒；迟滑胀满，迟微难安。

四、数脉

【体象歌】数脉属阳，象为太过；一息六至，往来越度。

【主病歌】 数脉主腑，其病为热。寸数喘咳，口疮肺；关数胃热，邪火上攻；尺数相火，遗浊淋癃。

【兼脉歌】 有力实火，无力虚火。浮数表热，沉数里热。阳数君火，阴数相火。右数火亢，左数阴戕。

五、滑脉

【体象歌】 滑脉替替，往来流利；盘珠之形，荷露之义。

【主病歌】 滑脉为阳，多主痰涎。寸滑咳嗽。胸满吐逆；关滑胃热，壅气伤食；尺滑病淋，或为痢积，男子溺血，妇人经郁。

【兼脉歌】 浮滑风痰，沉滑痰食。滑数痰火，滑短气塞。滑而浮大，尿则阴痛。滑而浮散，中风瘫痪。滑而冲和，娠孕可决。

六、涩脉

【体象歌】涩脉蹇滞，如刀刮竹；迟细而短，三象惧足。

【主病歌】涩为血少，亦主精伤。寸涩心痛，或为怔忡。关涩阴虚，因而中热；右关土虚，左关胁胀。尺涩遗淋，血利可决；孕为胎病，无孕血竭。

【兼脉歌】 涩而坚大，为有实热；涩而虚软，虚火炎灼。

七、虚脉

【体象歌】虚合四形，浮大迟软；及乎寻按，几不可见。

【主病歌】虚主血虚。又主伤暑。左寸心亏，惊悸怔忡；右寸肺亏，自汗气怯。左关肝伤，血不营筋；右关脾寒，食不消化。左尺水衰，腰膝痿痹；右尺火衰，寒证蜂起。

八、实脉

【体象歌】实脉有力，长大而坚；应指愊愊，三候皆然。

【主病歌】血实脉实，火热壅结。左寸心劳，舌强气涌；右寸肺病，呕逆咽疼。左关见实，肝火胁痛；右关见实，中满气疼。左尺见之，便闭腹疼；右尺见之，相火亢逆。

【兼脉歌】实而且紧，寒积稽留。实而且滑，痰凝为祟。

九、长脉

【体象歌】长脉迢迢，首尾俱端；直上直下，如循长竿。

【主病歌】长主有余，气逆火盛。左寸见长，君火为病；右寸见长，满逆为定。左关见长，木实之殃；右关见长，土郁胀闷。左尺见之，奔豚冲兢；右尺见长，相火专令。

十、短脉

【体象歌】短脉涩小，首尾俱俯；中间突起，不能满部。

【主病歌】短主不及，为气虚证。短居主寸，心神不定；短见右寸，肺虚头痛。短在左关，肝气有伤；短在右关，膈间为殃。左尺短时，少腹必疼；右尺短时，真火不隆。

十一、洪脉

【体象歌】洪脉极大，状如洪水；来盛去表，滔滔满指。

【主病歌】洪为盛满，气壅火亢。左寸洪大。心烦舌破；右寸洪大，胸满气逆。左关见洪，肝木太过；右关见洪，脾土胀热。左尺洪兮，水枯便难；右尺洪兮，龙火燔灼。

十二、微脉

【体象歌】微脉极细，而又极软；似有若无，欲绝非绝。

【主病歌】微脉模糊，气血大衰。左寸惊怯，右寸气促。左关寒挛。右关胃冷。左尺得微，髓竭精枯；右尺得微，阳衰命绝。

十三、细脉

【体象歌】细直而软，累累萦萦；状如丝线，较显于微。

【主病歌】细主气衰，诸虚劳损。细居左寸，怔忡不寐；细在右寸，呕吐气怯。细入左关，肝阴枯竭；细入右关，胃虚胀满。左尺若细，泄痢遗精；右尺若细，下元冷惫。

十四、濡脉

【体象歌】濡脉细软，见于浮分；举之乃见，按之即空。

【主病歌】濡主阴虚，髓绝精伤。左寸见濡，健忘惊悸；右寸见濡，腠虚自汗。左关逢之，血不营筋；右关逢之，脾虚湿浸。左尺得濡，精血枯损；右尺得之，火败命乖。

十五、弱脉

【体象歌】弱脉细小，见于沉分；举之则无，按之乃得。

【主病歌】弱为阳陷，真气衰弱。左寸心虚，惊悸健忘；右寸肺虚，自汗短气。左关木枯，必苦挛急；右关土寒，水谷之疴。左尺弱形，涸流可征；右尺弱见，阳陷可验。

十六、紧脉

【体象歌】紧脉有力，左右弹指；如绞转索，如切紧绳。

【主病歌】紧主寒邪，又主诸痛。左寸逢紧，心满急痛；右寸逢紧，伤寒喘嗽。左关人迎，浮紧伤寒；右关气口，沉紧伤食。左尺见之，脐下痛极；右尺见之，奔豚疝疾。

十七、缓脉

【体象歌】缓脉四至，来往和匀；微风轻颭，初春杨柳。

【主病兼脉歌】缓为胃气，不主于病；取其兼见，方可断证。浮缓风伤，沉缓寒湿。缓大风虚，缓细湿痹。缓涩脾薄，缓弱气虚。右寸浮缓，风邪所居；左寸涩缓，少阴血虚。左关浮缓，肝风内鼓；右关沉缓。士弱湿侵。左尺缓涩，精宫不及；右尺缓细，真阳衰极。

十八、弦脉

【体象歌】弦如琴弦，轻虚而滑；端直以长，指下挺然。

【主病歌】弦为肝风，主痛主疟，主痰主饮。弦在左寸，心中必痛；弦在右寸，胸及头疼。左关弦兮，痰疟癥瘕；右关弦兮，胃寒膈痛。左尺逢弦。饮在下焦；右尺逢弦，足挛疝痛。

【兼脉歌】 浮弦支饮，沉弦悬饮。弦数多热，弦迟多寒。弦大主虚，弦细拘急。阳弦头痛，阴弦腹痛。单弦饮癖，双弦寒痼。

十九、动脉

【体象歌】动无头尾，其动如豆；厥厥动摇，必兼滑数。

【主病歌】动脉主痛，亦主于惊。左寸得动，惊悸可断；右寸得动，自汗无疑。左关若动，惊及拘挛；右关若动，心脾疼痛。左尺见之，亡精为病；右尺见之，龙火奋迅。

二十、促脉

【体象歌】促为急促，数时一止；如趋而蹶，进则必死。

【主病歌】促因火亢，亦由物停。左寸见促，心火炎炎；右寸见促，肺鸣咯咯。促见左关，血滞为殃；促居右关，脾宫食滞。左尺逢之，遗滑堪忧；右尺逢之，灼热为灾。

二十一、结脉

【体象歌】结为凝结，缓时一止；徐行而怠，颇得其旨。

【主病歌】结属阴寒，亦由凝积。左寸心寒，疼痛可决；右寸肺虚，气寒凝结；左关结见，疝瘕必现；右关结形，痰滞食停。左尺结兮，痿躄之疴；右尺结兮，阴寒为楚。

二十二、代脉

【体象歌】代为禅代，止有常数；不能自还，良久复动。

【主病歌】代主脏衰，危恶之候。脾土败坏，吐利为咎；中寒不食，腹疼难救。两动一止，三四日死；四动一止，六七日死。次第推求，不失经旨。

二十三、革脉

【体象歌】革大弦急，浮取即得；按之乃空，浑如鼓革。

【主病歌】革主表寒，亦属中虚。左寸之革，心血虚痛；右寸之革，金衰气壅。左关遇之，疝瘕为祟；右关遇之，土虚为疼。左尺诊革，精空可必；右尺诊革，殒命为忧。女人得之，半产漏下。

二十四、牢脉

【体象歌】牢在沉分，大而弦实；浮中二候，了不可得。

【主病歌】牢主坚积。病在于内。左寸之牢，伏梁为病；右寸之牢，息贲可定。左关见牢，肝家血积；右关见牢，阴寒痞癖。左尺牢形，奔豚为患；右尺牢形，疝瘕痛甚。
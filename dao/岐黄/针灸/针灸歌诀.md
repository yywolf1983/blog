针灸忌日《大成》
    
四季避忌日
春甲乙 夏丙丁 四季戊已 秋庚辛 冬壬癸

男避忌日
壬辰 甲辰 乙巳 丙午 丁未 辛未 除日:戌日
女避忌日
甲寅 乙卯 乙酉 乙巳 丁巳 辛未 破日:亥日

针灸服药吉日
丁卯 庚午 甲戊 丙子 壬午 甲申 丁亥 辛卯 壬辰 丙申 戊戍 已亥 己未  庚子 辛丑 甲辰 乙巳 丙午 戊申 壬子 癸丑 乙卯 丙辰 壬戌 丙戌 开日 天医 要安。

针灸忌日
辛未乃扁鹊死日 白虎 月厌 月杀 月刑

十干日不治病
甲不治头，乙不治喉，丙不治肩，丁不治心，戊己日不治腹，庚不治腰，辛不治膝，壬不治胫，癸不治足。

逐日人神歌

初一十一甘一起，足拇鼻柱手小指。
初二十二二十二，外踝发际外踝位。
初三十三二十三，股内牙齿足及肝。
初四十四甘四又，腰间胃脘阳明手。
初五十五甘五并，口内遍身足阳明。
初六十六甘六同，手掌胸前又在胸。
初七十七二十七，内踝气冲及在膝。
初八十八甘八辰，腕内股内又在阴。
初九十九二十九，在尻在足膝胫后。
初十二十三十日，腰背内踝足跗觅。

禁针灸穴
禁灸穴歌 《大成》
哑门风府天柱擎，承光临泣头维平，
丝竹攒竹睛明穴，素髎禾髎迎香程。
颧髎下关人迎去，天牖天府到周荣，
渊液乳中鳩尾下，腹哀臂后寻肩贞。
阳池中冲少商穴，鱼际经渠一顺行，
地五阳关脊中主，隐白漏谷通阴陵。
条口犊鼻上阴市，伏兔髀关申脉迎，
委中殷门承扶上，白环心俞同一经。
灸而勿针针勿灸，针经为此尝叮嚀，
庸医针灸一齐用，徒施患者炮烙刑。

禁针穴歌《医统》
脑户囱会及神庭，玉枕络却到承灵，
颅息角孙承泣穴，神道灵台膻中明。
水分神阙会阴上，横骨气冲针莫行，
箕门承筋手五里，三阳络穴到青灵。
孕妇不宜针合谷，三阴交内亦通论，
石门针灸应须忌，女子终身孕不成。
外有云门并鸠尾，缺盆主客深晕生，
肩井深时亦晕倒，急补三里人还平。
刺中五脏胆皆死，冲阳血出投幽冥，
海泉颧髎乳头上，脊间中髓伛偻形。
手鱼腹陷阴股内，膝髌筋会及肾经，
腋股之下各三寸，目眶关节皆通评。



流年主部《大成》
九部人神禁忌歌
一脐二心三到肘，四咽五口六在首，
七脊八膝九在足，轮流顺数忌针灸。


九宫尻神禁忌图
坤踝震膞指牙上，巽属头兮乳口中，
面背目乾手膊兑，项腰艮膝肋离从，
坎肘脚肚轮流数，惟有肩尻在中宫。
    此神农所制。其法一岁起坤，二岁起震……逐年顺飞九宫，周而复始。行年到处，所主伤体，切忌针灸；若误犯之，轻发痈疽，重则丧命，戒之戒之!

十二部人神禁忌歌
一心二喉三到头，四肩五背六腰求，
七腹八项九足(十)膝，十一阴(十二)股是一周。


逐月忌《大成》
逐月血忌歌
行针须要明血忌，正丑二寅三之未，
四申五卯六酉宫，七辰八戌九居巳，
十亥十一月午当，腊子更加逢日闭。

逐月血支歌
血支针灸仍须忌，正丑二寅三卯位，
四辰五巳六午中；七未八申九酉部，
十月在戌十一亥，十二月于子上议。


逐时禁《大成》

逐时人神
    子时踝，丑时腰，
    寅时目，卯时面，
    辰时头，巳时手，
    午时胸，未时腹，
    申时心，酉时背，
    戌时项，亥时股。


干支人神《大成》
十二支人神
    子目，丑耳，寅胸，卯齿，辰腰，巳手，午心，未足，申头，酉膝，戌阴，亥颈。
十干人神
    甲不治头，乙喉，丙肩，丁心，戊腹，己脾，庚腰，辛膝，壬肾，癸足。

四季人神《大成》
四季人神歌
春秋左右胁，冬夏在腰脐，
四季人神处，针灸莫妄施。

太乙歌
立春艮上起天留，戊寅己丑左足求，
春分左胁仓门震，乙卯日见定为仇。
立夏戊辰己巳巽，阴洛宫中左手愁，
夏至上天丙午日，正直膺喉离首头。
立秋玄委宫右手，戊申己未坤上游，
秋分仓果西方兑，辛酉还从右胁谋。
立冬右足加新洛，戊戌己亥乾位收，
冬至坎方临姚蛰，壬子腰尻下窍流。
五脏六腑并脐腹，招摇戊己在中州，
溃治痈疽当须避，犯其天忌疾难瘳。
按《难经》太乙日游，以冬至日居叶蛰宫，数所在从一处至九日复反，如是无已，终而复始。
百症赋
<大成>引《聚英》
百症俞穴，再三用心。囱会连于玉枕，头风疗以金针。悬颅、颔厌之中，偏头痛止；强间、丰隆之际，头痛难禁。
原夫面肿虚浮，须仗水沟、前顶；耳聋气闭，全凭听会、翳风。面上虫行有验，迎香可取；耳中蝉噪有声，听会堪攻。
目眩兮，支正、飞扬；目黄兮，阳纲、胆俞。攀睛攻少泽、肝俞之所，泪出刺临泣、头维之处。目中漠漠，即寻攒竹、三间；目觉■■，急取养老、天柱。观其雀目汗气，睛明、行间而细推；审他项强伤寒，温溜、期门而主之。廉泉、中冲，舌下肿疼堪取；天府、合谷，鼻中衄血直追。耳门、丝竹空，住牙疼于顷刻；颊车、地仓穴，正口喎于片时。喉痛兮，液门、鱼际去疗，转筋兮，金门、丘墟来医。阳谷、侠溪、颔肿口噤并治；少商、曲泽，血虚口渴同施。通天去鼻内无闻之苦，复溜祛舌干口燥之悲。哑门、关冲，舌缓不语而要紧；天鼎、间使，嗫嚅而休迟。太冲泻唇喎以速愈，承浆泻牙疼而即移。项强多恶风，束骨相连于天柱；热病汗不出，大都更接于经渠。
且如两臂顽麻，少海就傍于三里；半身不遂，阳陵远达于曲池。建里、内关，扫尽胸中之苦闷；听宫、脾俞，祛残心下之悲凄。
久知胁肋疼痛，气户、华盖有灵；腹内肠鸣,下脘、陷谷能平。胸胁支满何疗，章门不用细寻。膈疼饮蓄难禁，膻中、巨阙便针。胸满更加噎塞，中府、意舍所行；胸膈停留瘀血，肾俞、巨髎宜征。胸满项强，神藏、璇玑已试；背连腰痛，白环委中曾经。脊强兮水道、筋缩，目眩兮颧髎、大迎。痉病非颅息而不愈，脐风须然谷而易醒。委阳、天池，腋肿针而速散；后溪、环跳，腿疼刺而即轻。梦魇不宁，厉兑相谐于隐白；发狂奔走，上脘同起于神门。惊悸怔忡，取阳交、解溪勿误；反张悲哭，仗天冲、大横须精。癫疾必身柱、本神之令，发热仗少冲、曲池之津。岁热时行，陶道复求肺俞理；风痫常发，神道须还心俞宁。湿寒湿热下髎定，厥寒厥热涌泉清。寒栗恶寒，二间疏通阴郄暗；烦心呕吐，幽门闭彻玉堂明。行间、涌泉，主消渴之肾竭；阴陵、水分，去水肿之脐盈。痨瘵传尸，趋魄户、膏肓之路；中邪霍乱，寻阴谷、三里之程。治疸消黄，谐后溪、劳宫而看，
倦言嗜卧，往通里、大钟而明。咳嗽连声，肺俞须迎天突穴；小便赤涩，兑端独泻太阳经。刺长强于承山，善主肠风新下血；针三阴于气海，专司白浊久遗精。
且如肓俞、横骨，泻五淋之久积；阴郄、后溪，治盗汗之多出。脾虚谷以不消，脾俞、膀胱俞觅；胃冷食而难化，魂门、胃俞堪责。鼻痔必取龈交，瘿气须求浮白。大敦、照海，患寒症而善蠲；五里、臂臑，生疬疮而能治。至阴、屋翳，疗痒疾之疼多；肩髃、阳溪，消隐风之热极。
抑又论妇人经事改常，自有地机、血海；女子少气漏血，不无交信、合阳。带下产崩，冲门太冲宜审；月潮违限，天枢、水泉细详。肩井乳痈而极效，商丘痔瘤而最良。脱肛趋百会、尾翠之所，无子搜阴交、石关之乡。中脘主乎积痢，外丘捜乎大腸。寒疟兮商阳、太溪验，痃癖兮冲门、血海强。
夫医乃人之司命，非志士而莫为；针乃理之淵微，须至人之指教。先究其病源，后攻其穴道，隨手见功，应针取效。方知玄里之玄，始达妙中之妙。此篇不尽，略举其要。


针经标幽赋
《针经指南》
拯救之法，妙用者针。察岁时于天道，定形气于予心。春夏瘦而刺浅，秋冬肥而刺深。不穷经络阴阳，多逢刺禁；既论脏腑虚实，须向经寻。
原夫起自中焦，水初下漏。太阴为始，至厥阴而方终；穴出云门，抵期门而最后。正经十二，别络走三百余支；正侧偃伏，气血有六百余候。手足三阳，手走头而头走足；手足三阴，足走腹而胸走手
要识迎随，须明逆顺；况乎阴阳，气血多少为最，厥阴太阳，少气多血；太阴少阴，少血多气；而又气多血少者，少阳之分；气盛血多者，阳明之位。先详多少之宜，次察应至之气。轻滑慢而未来，沉涩紧而已至。既至也，量寒热而留疾；未至也，据虚实而候气。气之至也，若鱼吞钩饵之浮沉；气未至也，似闲处幽堂之深邃。气速至而效速，气迟至而不治。
观夫九针之法，毫针最微，七星可应，众穴主持。本形金也，有蠲邪扶正之道；短长水也，有决凝开滞之机；定刺象木，或斜或正；口藏比火，进阳补羸。循机扪而可塞以象土，实应五行而可知。然是一寸六分，包含妙理；虽细桢于毫发，同贯多歧。可平五脏之寒热，能调六腑之虚实。拘挛闭塞，遣八邪而去矣；寒热痛痹，开四关而已之。凡刺者，使本神朝而后入；既刺也，使本神定而气随。神不朝而勿刺，神已定而可施。
定脚处，取气血为主意，下手处，认水木是根基。天地人，三才也，涌泉同璇玑百会；上中下，三部也，大包与天枢地机。阳蹻阳维并督脉，主肩背腰腿在表之病；阴跷阴维任带冲，去心腹胁肋在里之疑。二陵二跷二交，似续而交五大；两间两商两井、相依而別两支。足见取穴之法，必有分寸；先审自意，次观肉分。或伸屈而得之，或平直而安定。在阳部筋骨之侧，陷下为真；在阴分郄膕之间，动脉相应。取五穴用一穴而必端
取三经使一经而可正。头部与肩部详分，督脉与任脉异定。
明标与本，论刺深刺浅之经；住痛移疼，取相交相贯之径。岂不闻脏腑病，而求门海俞募之微；经络滞，而求原别交会之道。更穷四根三结，依标本而刺无不痊；但用八法五门，分主客而针无不效。八脉始终连八会，本是纪纲；十二经络十二原，是为枢要。一日刺六十六穴之法，方见幽微；一时取十二经之原，始知要妙。
原夫补泻之法，非呼吸而在手指；速效之功，要交正而识本经。交经缪刺，左有病而右畔取；泻络远针，头有病而脚上针。巨刺与缪刺各异，微针与妙刺相通。观部分而知经络之虚实，视沉浮而辨脏腑之寒温。且夫先令针耀而虑针损；次藏口内而欲针温。目无外视，手如握虎；心无内慕，如待贵人。左手重而多按，欲令气散；右手轻而徐入，不痛之因。空心恐怯，直立侧而多晕；背目沉掐，坐卧平而沉昏。推于十干十变，知孔穴之开阖；论其五行五脏，察日时之旺衰。伏如横弩，应若发机。
阴交阳别，而定血晕；阴跷阴维，而下胎衣。痹厥偏枯，迎随俾经络接续；漏崩带下，温补使气血依归，静以久留，停针候之。必准者，取照海治喉中之闭塞；端的处，用大钟治心内之呆痴。大抵疼痛实泻，痒麻虚补。体重节痛而俞居，心下痞满而井主。心胀咽痛，针太冲而必除；脾痛胃疼，泻分孙而立愈。胸满腹痛刺内关，胁疼肋痛针飞虎。筋挛骨痛而补魂门；体热劳嗽而泻魄户。头风头痛，刺申脉与金门；眼痒眼痛，泻光明与地五。泻阴郄止盗汗，治小儿骨蒸；刺偏历利小便，医大人水蛊。中风环跳而宜刺，虚损天枢而可取。由是午前卯后，太阴生而疾温；离左酉南，月死朔而速冷，循捫弹怒，留吸母而坚长；爪下伸提，疾呼子而嘘短。动退空歇，迎夺右而泻凉；推纳进搓，随济左而补暖。慎之大患危疾，色脉不顺而莫针；寒热风阴，饥饱醉劳而切忌。望不补而晦不泻，弦不夺而朔不济。精其心而穷其法，无灸艾而坏其肝；正其理而求其原，免投针而失其位。避灸处而和四肢，四十有九；禁刺处而除六俞，二十有二。抑又闻高皇抱疾未瘥，李氏刺巨阙而得苏；太子暴死为厥，越人针维会而复醒。肩井、曲池，甄权刺臂痛而复射；悬钟、环跳，华佗刺跛足而立行。秋夫针腰俞，而鬼免沉疴；王纂针交俞，而妖精立出。刺肝俞与命门，使瞽士视秋毫之末；取少阳与交别，俾聋夫听夏蚋之声。
嗟夫！去圣逾远，此道渐坠。或不得意而散其学，或衍其能而犯禁忌。愚庸志浅，难契于玄言；至道渊深，得之者有几？偶述斯言，不敢示诸明达者焉，庶几乎童蒙之心启。

长桑君天星秘诀歌　
徐氏《针灸大全》
天星秘诀少人知，此法专分前后施。
若是胃中停宿食，后寻三里起璇玑。
脾病血气先合谷，后刺三阴交莫迟。
如中鬼邪先间使，手臂挛痹取肩髃。
脚若转筋并眼花，先针承山次内踝。
脚气酸疼肩井先，次寻三里阳陵泉。
如是小肠连脐痛，先刺阴陵后涌泉。
耳鸣腰痛先五会，次针耳门三里内。
小肠气痛先长强，后刺大敦不要忙。
足缓难行先绝骨，次寻条口及冲阳。
牙疼头痛兼喉痹，先刺二间后三里。
胸膈痞满先阴交。针到承山饮食喜。
肚腹浮肿胀膨膨，先针水分泻建里。
伤寒过经不出汗，期门三里先后看。
寒疟面肿及肠鸣，先取合谷后内庭。
冷风湿痹针何处，先取环跳次阳陵。
指痛挛急少商好，依法施之无不灵。
此是桑君真口诀，时医莫作等闲轻。


梓岐风谷飞经走气撮要金针赋
徐氏《针灸大全》
观夫针道，捷法最奇。须要明于补泻，方可起于倾危。先分病之上下，次定穴之高低。头有病而足取之，左有病而右取之。男子之气，早在上而晚在下，取之必明其理；女子之气，早在下而晚在上，用之必识其时。午前为早属阳，午后为晚属阴。男女上下，凭腰分之。手足三阳，手走头而头走足；手足三阴，足走腹而胸走手。阴升阳降，出入之机。逆之者，为泻为迎；顺之者，为补为随。春夏刺浅者以瘦，秋冬刺深者以肥。更观原气厚薄；浅深之刺尤宜。
原夫补泻之法，妙在呼吸手指。男子者，大指进前左转，呼之为补，退后右转，吸之为泻，提针为热，插针为寒；女子者，大指退后右转吸之为补，进前左转，呼之为泻，插针为热，提针为寒。左与右有异，胸与背不同。午前者如此，午后者反之。是故爪而切之，下针之法，摇而退之，出针之法；动而进之，催针之法；循而摄之行气之法。搓则去病，弹则补虚。肚腹盘旋，扪为穴闭。重沉豆许曰按，转浮豆许曰提。一十四法，针要所备。补者一退三飞，真气自归；泻者一飞三退，邪气自避。补则补其不足，泻则泻其有余。有余者为肿为痛，曰实；不足者为痒为麻,曰虚。气速效速，气迟效迟。死生贵贱，针下皆知。贱者硬而贵者脆，生者涩而死者虚，候之不至，必死无疑。
且夫下针之法，先须爪按，重而切之，次令咳嗽一声，随咳下针。凡补者呼气，初针刺至皮内，乃曰天才；少停进针，刺至肉内，是曰人才；又停进针，刺至筋骨之间，名曰地才，此为极处，就当补之。再停良久，却须退针至人之分，待气沉紧，倒针朝病。进退往来，飞经走气，尽在其中矣。凡泻者吸气，初针至天，少停进针，直至于地，得气泻之。再停良久，却须退针，复至于人，待气沉紧，倒针朝病，法同前矣。其或晕针者，神气虚也，以针补之，以袖掩之，口鼻气回，热汤与之。略停少顷，依前再施。
及夫调气之法，下针至地之后，复人之分。欲气上行，将针右捻，欲气下行，将针左捻。欲补先呼后吸，欲泻先吸后呼。气不至者，以手循摄，以爪切掐，以针摇动，进捻搓弹，直待气至，以
龙虎升腾之法，按之在前使气在后，按之在后使气在前，运气走至疼痛之所，以纳气之法，扶针直插，复向下纳，使气不回。若关节阻涩，气不过者，以龙虎龟凤通经接气大段之法，驱而运之，仍以循摄爪切，无不应矣。此通仙之妙。
况夫出针之法，病势既退，针气微松；病未退者，针气如根，推之不动，转之不移，此为邪气吸拔其针，乃真气未至，不可出。出之者，其病即复，再须补泻，停以待之，直候微松，方可出针
豆许，摇而停之。补者吸之去疾，其穴急扪；泻者呼之去徐，其穴不闭。欲令腠密，然后吸气；故曰下针贵迟，太急伤血；出针贵缓，太急伤气。以上总要，于其尽矣。
考夫治病之法有八：一曰烧山火，治顽麻冷痹，先浅后深，用九阳而三进三退，慢提紧按，热至紧闭，插针除寒之有准。二曰透天凉，治肌热骨蒸，先深后浅，用六阴而三出三入，紧提慢按，徐徐举针，退热之可凭。皆细细搓之，去病准绳。三曰阳中之阴，先寒后热，浅而深，以九六之法，则先补后泻也。四曰阴中之阳，先热后寒，深而浅，以六九之方，则泻后补也。补者直须热至，泻者务待寒侵，犹如搓线，慢慢转针。法其浅则用浅，法在深则用深，二者不可兼而紊之也。五曰子午捣臼，水蛊膈气，落穴之后，调气均匀，针行上下，九入六出，左右转之，千遭自平。六曰进气之诀，腰背肘膝痛，浑身走注疼，刺九分，行九补，卧针五七吸，待上行。亦可龙虎交战，左捻九而右捻六，是亦住痛之针。七曰留气之诀，痃癖癥瘕，刺七分，用纯阳，然后乃直插针，气来深刺，提针再停。八曰抽添之诀，瘫痪疮癩，取其要穴，使九阳得气，提按搜寻，大要运气周遍。扶针直插，复向下纳，回阳倒阴。指下玄微，胸中活法，一有末应，反复再施。
若夫过关过节，催运气血，以飞经走气，其法有四：一曰青龙摆尾，如扶舡舵，不进不退，一左一右，慢慢拨动。二曰白虎摇头，似手摇铃，退方进员，兼之左右，摇而振之。三曰苍龟探穴，如入土之象，一退三进，钻剔四方。四曰赤凤迎源，展翅之仪，入针至地，提针至天，候针自摇，复进其元，上下左右，四围飞旋。病在上吸而退之，病在下呼而进之。
至夫久患偏枯，通经接气之法已定息寸数。手足三阳，上九而下十四，过经四寸；手足三阴，上七而下十二，过经五寸。在乎摇动出纳，呼吸同法，驱运气血，顷刻周流，上下通接，可使寒者暖而热者凉，痛者止而胀者消，若开渠之决水，立见时功，何倾危之不起哉？虽然病有三因，皆从气血。针分八法，不离阴阳。盖经络昼夜之循环，呼吸往来之不息。和则身体康健，否则疾病竞生，譬如天下国家地方，山海田园，江河溪谷，值岁时风雨均调，则水道疏利，民安物阜。其或一方一所，风雨不均，遭以旱涝，使水道涌竭不同，灾伤遂至。人之气血，受病三因，亦犹方所之于旱涝也。盖针砭所以通经脉，均气血，蠲邪扶正，故曰捷法最奇者哉。
嗟夫轩岐古远，卢扁久亡，此道幽深，非一言而可尽。斯文细密，在久习而能通。岂世上之常辞，庸流之乏术，得之者若科之及第，而悦于心。用之者如射之发中，而应于目，述自先贤，传之后学，用针之士，有志于斯。果能洞造玄微，而尽其精妙，则世之伏枕之疴，有缘者遇针到病除，随手而愈。


灵光赋
黄帝岐伯针灸诀，依他经里分明说。
三阴三阳十二经，更有两经分八脉。
灵光典注极幽深，偏正头疼泻列缺。
睛明治眼努肉攀，耳聋气痞听会间。
两鼻□衄针禾髎，鼻窒不闻迎香间。
治气上壅足三里，天突宛中治喘痰。
心痛手颤针少海，少泽应除心下寒。
两足拘挛觅阴市，五般腰痛委中安。
脾俞不动泻丘墟，复溜治肿如神医。
犊鼻治疗风邪痰，住喘脚痛昆仑愈。
后跟痛在仆参求，承山筋转并久痔。
足掌下去寻涌泉，此法千金莫妄传。
此穴多治妇人疾，男蛊女孕两病痊。
百会鳩尾治痢疾，大小肠俞大小便。
气海血海疗五淋，中脘下脘治腹坚。
伤寒过经期门应，气刺两乳求太渊。
大敦二穴主偏坠，水沟閒使治邪癫。
吐而定喘补尺泽，地仓能止口流涎。
劳宫医得身劳倦，水肿水分灸即安。
五指不伸中渚取，颊车可针牙齿愈。
阴蹻阳蹻两踝边，脚气四穴先寻取。
阴阳陵泉亦主之，阴蹻阳蹻与三里。
诸穴一般治脚气，在腰玄机宜正取。
膏肓岂止治百病，灸得玄切病须愈。
针灸一穴致病除，学者尤宜加仔细。
悟得明师流注法，头目有病针四肢。
针有补泻明呼吸，穴应五行顺四时。
悟得人身中造化，此歌依旧是筌諦。


流注通玄指要赋
《针经指南》
望闻问切，推明得病之原；补泻迎随，揭示用针之要。予于是学，自古迄今，虽常覃思以研精，竟未钩玄而索隐。俄经传之暇日，承外舅之训言，云及世纷，续推兵扰。其人也，神无依而心无定；可病之，精必夺而气必衰。兼方国以乱而隔殊，医物绝商而那得。设方有效，历市无求。不若砭功，立排疾势。既已受教，遂敏求师，前后仅十七年，无一二真个辈。后避屯于蔡邑，方获诀于李君，斯人以针道救疾也，除疼痛于目前，愈瘵疾于指下。信所谓伏如横弩，应若发机，万举万全，百发百中者也。加以好生之念，素无窃利之心。尝谓予曰：天宝不付于非仁，圣道须传于贤者。仆不自揆，遂仲有求之恳，获垂无吝之诚。授穴之所秘者，四十有三；疗疾而弗瘳者，万千无一。遂铭诸心，而著之髓，务拯其困，而扶其危。而后除疼痛迅若手拈，破结聚涣如冰释。夫针者也，果神矣哉!然念兹穴俞而或忘，借其声律则易记。辄裁八韵，赋就一篇。讵敢匿于己私，庶共传于同志。壬辰重九前二日谨题。

必欲治病，莫如用针，巧运神机之妙，工开圣理之深。外取砭针，能蠲邪而扶正，中含水火，善回阳而倒阴。原夫络别支殊，经交错综，或沟池溪谷以歧异，或山海丘陵而隙共。斯流派以难揆，在条纲而有统。理繁而昧，纵补泻以何功；法捷而明，曰迎随而得用。
且如行步难移，太冲最奇。人中除脊膂之强痛，神门去心性之呆痴。风伤项急，始求于风府；头晕目眩，要觅于风池。耳闭须听会而治也，眼痛则合谷以推之。胸结身黄，取涌泉而即可；脑昏目赤，泻攒竹以偏宜。
但见苦两肘之拘挛，仗曲池而平扫。牙齿痛吕细堪治，头项强承浆可保。太白宣导于气冲，阴陵开通于水道。腹瞋而胀，夺内庭以休迟；筋转而疼，泻承山而在早。
大抵脚腕痛，昆仑解愈；股膝痛，阴市能医。癇发癲狂兮，凭后溪而疗理；疟生寒热兮，仗閒使以扶持。期门罢胸满血膨而可以，劳宮退胃翻心痛以何疑。稽夫大敦去七疝之偏疼，王公谓此；三里却五劳之羸瘦，华佗言斯。
固知腕骨祛黄，然骨泻肾。行间治膝肿目疾，尺泽去肘疼筋紧。目昏不见，二间宜取；鼻室无闻，迎香可引。肩井除两髀难任，攒竹疗头疼不忍。咳嗽寒痰，列缺堪治；眵蔑冷泪，临泣尤准。髋骨将腿痛以祛残，肾俞把腰疼而泻尽。以见越人治尸厥于维会，随手而苏；文伯泻死胎于阴交，应针而殒。
圣人于是察麻与痛，分实与虚，实则自外而入也，虚则自内而出欤。以故济母而裨其不足，夺子而平其有余。观二十七之经络，一一明辨；据四百四之疾证，件件皆除。故得夭枉都无，跻斯民于寿域，几微己判，彰往古之玄书。
抑又闻心胸病，求掌后之大陵；肩背患，责肘前之三里。冷痹肾余；取足阳明之土；连脐腹痛，泻足少阴之水。脊间心后者，针中渚而立痊；胁下肋边者，刺阳陵则即止。头项痛，拟后溪以安然；腰脚疼，在委中而已矣。夫用针之士，于此理苟明者焉，收祛邪之功而在乎捻指。


千金十一穴歌
　徐氏《针灸大全》
三里内庭穴，肚腹中妙诀。
曲池与合谷，头面病可彻。
腰背痛相连，委中昆仑穴。
胸项如有痛，后溪并列缺。
环跳与阳陵，膝前兼腋胁。
可补即留久，当泻即疏泄。
三百六十名，十一千金穴。
胜玉歌
杨氏《针灸大成》
胜玉歌兮不虚言，此是杨家真秘传，
或针或灸依法语，补泻迎随随手捻。
头痛眩晕百会好，心疼脾痛上脘先，
后溪鸠尾及神门，治疗五痫立便痊。
鸠尾穴禁灸，针三分，家传灸七壮。
髀疼要针肩井穴，耳闭听会莫迟延。
针一寸半，不宜停。经言禁灸，家传灸七壮。
胃冷下脘却为良，眼病须觅清冷渊。
霍乱心疼吐痰涎，巨阙着艾便安然。
脾疼背痛中渚泻，头风眼痛上星专。
头项强急承浆保，牙腮疼紧大迎全。
行间可治膝肿病，尺泽能医筋拘挛。
若人行步苦艰难，中封太冲针便痊。
脚背痛时商丘刺，瘰疬少海天井边。
筋疼闭结支沟穴，頜肿喉闭少商前。
脾心痛急寻公孙，委中驱疗脚风缠。
泻却人中及颊车，治疗中风口吐沫。
五疟寒多热更多，间使大杼真妙穴。
经年或变劳怯者，痞满脐旁章门决。
噎气吞酸食不投，膻中七壮除膈热。
目内红痛苦皱眉，丝竹攒竹亦堪医。
若是痰涎并咳嗽，治却须当灸肺俞。
更有天突与筋缩，小儿吼闭自然疏。
两手酸疼难执物，曲池合谷共肩髃。
臂疼背痛针三里，头风头痛灸风池。
肠鸣大便时泄泻，脐旁两寸灸天枢。
诸般气症从何治，气海针之灸亦宜。
小肠气痛归来治，腰痛中空穴最奇。
中空穴，从肾俞穴量下三寸，各开三寸是穴，灸十四壮，向外针一寸半，此即膀胱经之中髎也。
腿股转酸难移步，妙穴说与后人知。
环跳风市及阴市，泻却金针病自除。
阴市虽云禁灸，家传亦灸七壮。
热疮臁内年年发，血海寻来可治之。
两膝无端肿如斗，膝眼三里艾当施。
两股转筋承山刺，脚气复溜不须疑。
踝跟骨痛灸昆仑，更有绝骨共丘墟。
灸罢大敦除疝气，阴交针入下胎衣。
遗精白浊心俞治，心热口臭大陵驱。
腹胀水分多得力，黄疸至阳便能离。
肝血盛兮肝俞泻，痔疾肠风长强欺。
肾败腰疼小便频，督脉两旁肾俞除。
六十六穴施应验，故成歌诀显针奇。

四总穴歌
徐氏《针灸大全》
肚腹三里留，腰背委中求。
头项寻列缺，面口合谷收。
席弘赋
徐氏《针灸大全》
凡欲行针须审穴，要明补泻迎随诀。
胸背左右不相同，呼吸阴阳男女别。
气刺两乳求太渊，未应之时泻列缺。
列缺头疼及偏正，重泻太渊无不应。
耳聋气痞听会针，迎香穴泻功如神。
谁知天突治喉风，虚喘须寻三里中。
手连肩脊痛难忍，合谷针时要太冲。
曲池两手不如意，合谷下针宜仔细。
心疼手颤少海閒，若要根除觅阴市
但患伤寒两耳聋，金门听会疾如风。
五般肘痛寻尺泽，太渊针后却收功。
手足上下针三里，食癖气块凭此取。
鳩尾能治五般痫，若下涌泉人不死。
胃中有积刺璇玑，三里功多人不知。
阴陵泉治心胸满，针到承山饮食思。
大杼若连长强寻，小肠气痛即行迟。
委中专治腰间痛，脚膝肿时寻至阴。
气滞腰疼不能立，横骨大都宜救急。
气海专能治五淋，更针三里随呼吸。
期门穴主伤寒患，六日过经犹未汗。
但向乳根二肋间，又治妇人生产难。
耳内蝉鸣腰欲折，膝下明存三里穴。
若能补泻五会间，且莫逢人容易说。
睛明治眼未效时，合谷光明安可缺。
人中治癫功最高，十三鬼穴不须饶。
水肿水分兼气海，皮内随针气自消。
冷嗽先宜补合谷，却须针泻三阴交。
牙齿腰痛并咽痹，二间阳溪疾怎逃。
更有三间肾妙善，主除肩背浮风劳。
若针肩井须三里，不刺之时气未调。
最是阳陵泉一穴，膝间疼痛用针烧。
委中腰痛脚挛急，取得其经血自调。
脚痛膝肿针三里，悬钟二陵三阴交。
更向太冲须引气，指头麻木自轻飘。
转筋目眩针鱼腹，承山昆仑立便消。
肚疼须是公孙妙，内关相应必然瘳。
冷风冷痹疾难愈，环跳腰间针与烧。
风府风池寻得到，伤寒百病一时消。
阳明二日寻风府，呕吐还须上脘疗。
妇人心痛心俞穴，男子痃疼三里高。
小便不禁关元好，大便闭涩大敦烧。
脘骨腿疼三里泻，复溜气滞便离腰。
从来风府最难针，却用工夫度浅深。
倘若膀胱气未散，更宜三里穴中寻。
若是七疝小腹痛，照海阴交曲泉针。
又不应时求气海，关元同泻效如神。
小肠气撮痛连脐，速泻阴交莫在迟。
良久涌泉针取气，此中玄妙少人知。
小儿脱肛患多时，先灸百会次鸠尾。
久患伤寒肩背痛，但针中渚得其宜。
肩上痛连脐不休，手中三里便须求。
下针麻重即须泻，得气之时不用留。
腰连胯痛急必大，便于三里攻其隘。
下针一泻三补之，气上攻噎只管在。
噎不住时气海灸，定泻一时立便瘥。
补自卯南转针高，泻从卯北莫辞劳。
逼针泻气令须吸，若补随呼气自调。
左右捻针寻子午，抽针泻气自迢迢。
用针补泻分明说，更用搜穷本与标。
咽喉最急先百会，太冲照海及阴交。
学者潜心更熟读，席弘治病最名高。


玉龙歌
（杨氏载）
扁鹊授我玉龙歌，玉龙一试绝沉疴，玉龙之歌真罕得，流传千载无差讹。我今歌此玉龙诀，玉龙一百二十穴，看者行针殊妙绝，但恐时人自差别。补泻分明指下施，金针一刺显明医，傴者立伸偻者起，从此名杨天下知。中风不语最难医，发际顶门穴要知，更向百会明补泻，即时苏醒免灾危。鼻流清涕名鼻渊，先补后泻疾可痊，若是头风并眼痛，上星穴内刺无偏。头风呕吐眼昏花，穴取神庭始不差，孩子慢惊何可治，印堂刺入艾还加。头项强痛难回顾，牙疼并作一般看，先向承浆明补泻，后针风府即时安。偏正头风痛难医，丝竹金针亦可施，沿皮向后透率谷，一针两穴世间稀。偏正头风有两般，有无痰饮细推观，若然痰饮风池刺，倘无痰饮合谷安。口眼歪斜最可磋，地仓妙穴连颊车，歪左泻右依师正，歪右泻左莫令斜。不闻香臭从何治，迎香二穴可堪攻，先补后泻分明效，一针未出气先通。耳聋气闭痛难言，须刺翳风穴始痊，亦治项下生瘰癧，下针泻动即安然。耳聋之症不闻声，痛痒蝉鸣不快情，红肿生疮须用泻，宜从听会用针行。偶尔失音言語难，哑门一穴两筋间，若知浅针莫深刺，言语音和照旧安。眉间疼痛苦难当，攒竹沿皮刺不妨，若是眼昏皆可治，更针头维即安康。两睛红肿痛难熬，怕日羞明心自焦，只刺睛明鱼尾穴，太阳出血自然消。眼痛忽然血贯睛，羞明更涩最难睁，须得太阳针出血，不用金刀疾自平。心火炎上两眼红，迎香穴内刺为通，若将毒血搐出后，目内清凉始见功。脊背强痛泻人中，挫闪腰痠亦可攻，更有委中之一穴，腰间诸疾任君攻。肾弱腰疼不可当，施为行止甚非常，若知肾俞二穴处，艾火频加体自康。环跳能治腿股风，居髎二穴认真攻，委中毒血更出尽，愈见医科神圣功。膝腿无力身立难，原因风湿致伤残，倘知二市穴能灸，步履悠然渐自安。髖骨能医两腿疼，膝头红肿不能行，必针膝眼膝关穴，功效须臾病不生。寒湿脚气不可熬，先针三里及阴交，再将绝骨穴兼刺，肿痛顿时立见消。肿红腿足草鞋风，须把昆仑二穴攻，申脉太溪如再刺，神医妙诀起疲癃。脚背疼起丘墟穴，斜针出血即时轻，解溪再与商丘识，补泻行针要辩明。行步艰难疾转加，太冲二穴效堪夸，更针三里中封穴，去病如同用手拿。膝盖红肿鹤膝风，阳陵二穴亦堪攻，阴陵针透尤收效，红肿全消见异功。腕中无力痛艰难，握物难移体不安，腕骨一针虽见效，莫将补泻等闲看。急疼两臂气攻胸，肩井分明穴可攻，此穴原来真气聚，补多泻少应其中。肩背风气连臂疼，背缝二穴用针明，五樞亦治腰间痛，得穴方知疾顿轻。两肘拘孪筋骨连，艰难动作欠安然，只将曲池针泻动，尺泽兼行见圣传。肩端红肿痛难当，寒湿相争气血狂，若向肩髃明补泻，管君多灸自安康。筋急不开手难伸，尺泽从来要认真，头面纵有诸般症，一针合谷效通神。腹中气块痛难当，穴法宜向内关防，八法有名阴维穴，腹中之疾永安康。中疼痛亦难当，大陵外关可消详，若是胁疼并闭结，支沟奇妙效非常。脾家之证最可怜，有寒有热两相煎，间使二穴针泻动，热泻寒补病俱痊。九种心痛及脾疼，上脘穴内用神针，若还脾败中脘补，两针神效免灾侵。痔漏之疾亦可憎，表里急重最难禁，或痛或痒或下血，二白穴在掌后寻。三焦热气壅上焦，口苦舌干岂易调，针刺关冲出毒血，口生津液病俱消。手臂红肿连腕疼，液门穴内用针明，更将一穴名中渚，多泻中间疾自轻。中风之症症非轻，中冲二穴可安宁，先补后泻如无应，再刺人中立便轻。胆寒心虚病如何，少冲二穴最功多，刺入三分不着艾，金针用后自平和。时行疟疾最难禁，穴法由来未审明，若把后溪穴寻得，多加艾火即时轻。牙疼阵阵苦相煎，穴在二閒要得传，若患翻胃并吐食，中魁奇穴莫教偏，乳蛾之症少人医，必用金针疾始除，如若少商出血后，即时安稳免灾危。如今瘾疹疾多般，好手医人治亦难，天井二穴多着艾，纵生瘰癧灸皆安。寒痰咳嗽更兼风，列缺二穴最可攻，先把太渊一穴泻，多加艾火即收功。痴呆之症不堪亲，不识尊卑枉骂人，神门独治痴呆病，转手骨开得穴真。连日虚烦面赤妆，心中惊悸亦难当，若将通里穴寻得，一用金针体便康。风眩目烂最堪怜，淚出汪汪不可言，大小骨空皆妙穴，多加艾火疾应痊。妇人吹乳痛难消，吐血风痰稠似胶，少泽穴内明补泻，应时神效气能调。满身发热痛为虚，盗汗淋淋渐损躯，须得百劳椎骨穴，金针一刺疾俱除。忽然咳嗽腰背疼，身柱由来灸便轻，至阳亦治黄疸病，先补后泻效分明。肾败腰虚小便频，夜间起止苦劳神，命门若得金针助，肾俞艾灸起□□，九般痔疾最伤人，必刺承山效若神，更有长强一穴是，呻吟大痛穴为真。伤风不解嗽频频，久不医时劳便成，咳嗽须针肺俞穴，痰多宜向丰隆寻。膏肓二穴治病强，此穴原来难度量，斯穴禁针多着艾，二十一壮亦无妨。腠理不密咳嗽频，鼻流清涕气昏沉，须知喷嚏风门穴，咳嗽宜加艾火深。胆寒由是怕惊心，遗精白浊实难禁，夜梦鬼交心俞治，白环俞治一般针。肝家血少目昏花，宜补肝俞力便加，更把三里频泻动，还光益血自无差。脾家之症有多般，致成翻胃吐食难，黄疸亦须寻腕骨，金针必定夺中脘。无汗伤寒泻复溜，汗多宜将合谷收，若然六脉皆微细，金针一补脉还浮。大便闭结不能通，照海分明在足中，更把支沟来泻动，方知妙穴有神功。小腹胀满气攻心，内庭二穴要先针，两足有水临泣泻，无水方能病不侵。七般疝气取大敦，穴法由来指侧间，肾气冲心何所治，关元带脉莫等闲。传尸劳病最难医，涌泉出血免灾危，痰多须向丰隆泻，气喘丹田亦可施。浑身疼痛疾非常，不定穴中细审详，有筋有骨须浅刺，灼艾临时要度量。劳宫穴在掌中寻，满手生疮痛不禁，心胸之病大陵泻，气攻胸腹一般针。哮喘之症最难当，夜间不睡气遑遑，天突妙穴宜寻得，膻中着艾便安康。鸠尾独治五般癇，此穴须当仔细观，若然着艾宜七壮，多则伤人针亦难，气喘急急不可眠，何当日夜苦忧煎，若得璇玑针泻动，更取气海自安然。肾强疝气发甚频，气上攻心似死人，关元兼刺大敦穴；此法亲传始得真。水病之疾最难熬，腹满虚胀不肯消，先灸水分并水道，后针三里及阴交。赤白妇人带下难，只因虚败不能安，中极补多宜泻少，灼艾还须着意看。吼喘之证嗽痰多，若用金针疾自和，俞府乳根一样刺，气喘风痰渐渐磨。伤寒过经犹未解，须向期门穴上针，忽然气喘攻胸膈，三里泻多须用心。脾泄之症别无他，天枢二穴刺休差，此是五脏脾虚疾，艾火多添病不加。口臭之疾最可憎，劳心只为苦多情，大陵穴内人中泻，心得清凉气自平。


杂病穴法歌
《针灸大成》引《医学入门》
杂病随症撰杂穴，仍兼原合与八法，经络原会别论详，脏腑俞募当谨始，根结标本理玄微，四关三部识其处。伤寒一日刺风府，阴阳分经次第取。（伤寒一日太阳风府，二日阳明之荥，三日少阳之俞，四日太阴之井，五日少阴之俞，六日厥阴之经。在表刺三阳经穴，在里刺三阴经穴，六日过经未汗，刺期门、三里，古法也。惟阴症灸关元穴为妙。)汗吐下法非有他，合谷内关阴交杵。(汗，针合谷入二分，行九九数，搓数十次，男左搓，女右搓，得汗行泻法，汗止身温出针。如汗不止，针阴市，补合谷。吐，针内关入三分，先补六次，泻三次，行子午捣臼法三次，提气上行，又推战一次，病人多呼几次，即吐；如吐不止，补九阳数，调匀呼吸，三十六度，吐止，徐出针，急扪穴；吐不止，补足三里。下，针三阴交入三分，男左女右，以针盘旋，右转六阴数毕，用口鼻闭气，吞鼓腹中，将泻插一下，其人即泄，鼻吸手泻三十六遍，方开口鼻之气，插针即泄；如泄不止，针合谷，升九阳数。凡汗、吐、下，仍分阴阳补泻，就流注穴行之尤妙。）一切风寒暑湿邪，头疼发热外关起。头面耳目口鼻病，曲池、合谷为之主，偏正头疼左右针,(左痛疼针右)，列缺、太渊不用补，头风目眩项捩强，申脉、金门、手三里。赤眼迎香出血奇，临泣、太冲、合谷侣，(眼肿血烂，泻足临泣)耳聋临泣(补足)与金门，合谷(俱泻)针后听人语。鼻塞鼻痔及鼻渊，合谷、太冲(俱泻)随手取。口噤喎斜流涎多，地仓、颊车仍可举。口舌生疮舌下窍，三棱刺血非粗卤(舌下两边紫筋)。舌裂出血寻内关，太冲、阴交走上部，舌上生胎合谷当，手三里治舌风舞。牙风面肿颊车神，合谷(泻)(足)临泣泻不数。二陵、二蹻与二交，头项手足互相与。两井、两商、二三閒，手上诸风得其所，手指连肩相
引疼，合谷、太冲能救苦。手三里治肩连脐，脊间心后称中渚。冷嗽只宜补合谷，三阴交泻即时住。霍乱中脘可入深，三里、内庭泻几许。心痛番胃刺劳宫(热)，寒者少泽细手指(补)。心痛手战少海求，若要除根阴市睹。太渊、列缺穴相连，能祛气痛刺两乳。胁痛只须阳陵泉，腹痛公孙、内关尔。疟疾《素问》分各经，危氏刺指舌红紫。（足太阳疟，先寒后热，汗出不已，刺金门。足少阳疟，寒热心惕，汗多，刺侠溪。足阳明疟，寒久乃热，汗出喜见火光，刺冲阳。足太阴疟，寒热善呕，呕已乃衰，刺公孙。足少阴疟，呕吐甚，欲闭户，刺大钟。足厥阴疟，少腹满，小便不利，刺太冲。心疟刺神门，肝疟中封，脾疟商丘，肺疟列缺，肾疟太溪，胃疟厉兑。危氏刺手十指及舌下紫肿筋出血。）痢疾合谷、三里宜，甚者必须兼中膂(白痢：合谷；赤痢：小肠俞；赤白：足三里、中膂)。心胸痞满阴陵泉，针到承山饮食美。泄泻肚腹诸般疾，(足)三里、内庭功无比。水肿水分与复溜，（俱泻水分。先用小针，次用大针，以鸡翎管透之，水出浊者死，清者生，急服緊皮丸敛之。如乡村无药，粗人体实者针之；若高人则禁针。取血法：先用针补入地部，少停泻出人部，少停复补入地部，少停泻出针，其瘀血自出。虚者只有黄水出，若脚上肿大，欲放水者，仍用此法，于复溜穴上取之。）胀满中脘三里揣。（《内经》针腹，以布缠缴。针家另有盘法：先针入二寸五分，退出二寸，只留五分在内盘之。如要取上焦包络之病，用针头迎向上刺入二分补之，使气攻上；若脐下有病，针头向下，退出二分泻之。此特備古法，初学不可轻用。）腰痛环跳、委中神，若连背痛昆仑武。腰连腿疼腕骨升，三里降下随拜跪(补腕骨，泻足三里)。腰连脚痛怎生医？(补)环跳(泻)行间与风市。脚膝诸痛羡行间，三里、申脉、金门侈，脚若转筋眼发花，然谷、承山法自古。两足难移先悬钟，条口后针能步履。两足酸麻补太溪，仆参、内庭盘跟楚(脚盘痛泻内庭，脚跟痛泻仆参)。脚连胁腋痛难当，环跳、阳陵泉内杵。冷风湿痹针环跳，阳陵、三里烧针尾(烧三五壮，知痛即止)。七疝大敦与太冲，五淋血海通男妇。大便虚秘补支沟，泻足三里效可拟。热秘气秘先长强，大敦、阳陵堪调护。小便不通阴陵泉，三里泻下溺如注。内伤食积针(手足)三里，璇玑相应块亦消。脾病气血先合谷，后刺三阴针用烧。一切内伤内关穴，痰火积块退烦潮。吐血尺泽功无比，衄血上星与禾髎。喘急列缺、足三里，呕噎阴交不可饶。劳宫能治五般癇，更刺涌泉疾若挑。神门专治心痴呆，人中、閒使祛癲妖。尸厥百会一穴美，更针隐白效昭昭(外用笔管吹耳)。妇人通经泻合谷，三里、至阴催孕妊(虚补合谷)。死胎阴交不可缓，胞衣照海、内关寻(俱泻)。小儿惊风少商穴，人中、涌泉泻莫深。痈疽初起审其穴，只刺阳经不刺隂。（阳经，谓痈从背出者，当从太阳经至阴、通谷、束骨、昆仑、委中五穴选用。从鬂出者，当从少阳经窍阴、侠溪、临泣、陽辅、阳陵泉五穴选用。从髭出者，当从陽明经厉兑、内庭、陷谷、冲阳、解溪五穴选用。从脑出者，则以绝骨一穴治之。凡痈疽已破，尻神、朔望不忌。）伤寒流注分手足，太冲、内庭可浮沉，熟此筌蹄手要活，得后方可度金针。又有一言真秘诀，上补下泻值千金。


《肘后歌》
头面之疾针至阴，腿脚有疾风府寻，心胸有病少府泻，脐腹有病曲泉针。肩背诸疾中渚下，腰膝强痛交信凭，胁肋腿痛后溪妙，股膝肿起泻太冲。阴核发来如升大，百会妙穴真可骇顶心头痛眼不开，涌泉下针定安泰。鹤膝肿劳难移步，尺泽能舒筋骨疼，更有一穴曲池妙，根寻源流可调停；其患若要便安愈，加以风府可用针。更有手臂拘挛急，尺泽刺深去不仁，腰背若患挛急风，曲池一寸五分攻。五痔原因热血作，承山须下病无踪，哮喘发来寝不得，丰隆刺入三分(一作三寸)深。狂言盗汗加见鬼，惺惺间使便下针。骨寒髓冷火来烧，灵道妙穴分明记。疟疾寒热真可畏，须知虚实可用意；间使宜透支沟中，大椎七壮合圣治；连日频频发不休，金门刺深七分是。疟疾三日得一发，先寒后热无他语，寒多热少取复溜，热多寒少用间使。或患伤寒热未收，牙关风壅药难投，项强反张目直视，金针用意列缺求。伤寒四肢厥逆冷，脉气无时仔细寻，神奇妙穴真有二，复溜半寸顺骨行。四肢回还脉气浮，须晓阴阳倒换求，寒则须补绝骨是，热则绝骨泻无忧；脉若浮洪当泻解，沉细之时补便瘳。百合伤寒最难医，妙法神针用意推，口禁眼合药不下，合谷一针效甚奇。狐惑伤寒满口疮，须下黄连犀角汤。虫在脏腑食肌肉，须要神针刺地仓。伤寒腹痛虫寻食，吐吮乌梅可难攻，十日九日必定死，中脘回还胃气通。伤寒痞气结胸中，两目昏黄汗不通，涌泉妙穴三分许，速使周身汗自通。伤寒痞结胁积痛，宜用期门见深功，当汗不汗合谷泻，自汗发黄复溜凭。飞虎一穴通痞气，祛风引气使安宁。刚柔二痉最乖张，口禁眼合面红妆，热血流入心肺腑，须要金针刺少商。中满如何去得根，阴包如刺效如神，不论老幼依法用，须教患者便抬身。打扑伤损破伤风，先于痛处下针攻，后向承山立作效，甄权留下意无穷。腰腿疼痛十年春，应针不了便惺惺，大都引气探根本，服药寻方枉费金。脚膝经年痛不休，内外踝边用意求，穴号昆仑并吕细，应时消散即时瘳。风痹痿厥如何治?大杼、曲泉真是妙，两足两胁满难伸，飞虎神针七分到，腰软如何去得根，神妙委中立见效。


回阳九针歌
《聚英》
哑门劳宫三阴交，涌泉太溪中脘接，
环跳三里合谷并，此是回阳九针穴。

兰江赋
杨氏集
担截之中数几何？有担有截起沉疴。
我今咏此兰江赋，何用三车五辐歌。
先将此法为定例，流注之中分次第。
胸中之病内关担，脐下公孙用法拦。
头部须还寻列缺，痰涎壅塞及咽干。
噤口咽风针照海，三棱出血刻时安。
伤寒在表并头痛，外关泻动自然安。
眼目之症诸疾苦，更须临泣用针担。
后溪专治督脉病，癫狂此穴治还轻，
申脉能除寒与热，头风偏正及心凉。
耳鸣鼻衄胸中满，好把金针此穴寻。
但遇痒麻虚即补，如逢疼痛泻而迎。
更有伤寒真妙诀，三阴须要刺阳经。
无汗更将合谷补，复溜穴泻好施针。
倘若汗多流不绝，合谷收补效如神。
四日太阴宜细辨，公孙照海一同行，
再用内关施绝法，七日期门妙用针，
但治伤寒皆用泻，要知素问坦然明。
流注之中分造化，常将水火土金平。
水数亏兮直补肺，水之泛滥土能平。
春夏并荥刺宜浅，秋冬经合更宜深。
天地四时同此类，三才常用记心胸，
天地人部次第入，仍调各部一般匀。
夫弱妇强亦有克，妇弱夫强亦有刑，
皆在本经担与截，泻南补北亦须明。
经络明时知造化，不得师传枉费心。
不退至人应莫度，天宝岂可付非人。
按定气血病人呼，撞搓数十把针扶。
战退摇起向上使，气自流行病自无。

流注指微赋
疾居荣卫，扶救者针。观虚实于瘦肥，辨四时之浅深。是见取穴之法，但分阴阳而溪谷；迎随逆顺，须晓气血而升沉。原夫指微论中，瞔义成赋，知本时之气开，说经络之流注。每披被文而参其法，篇篇之誓审存。覆经而察其言，字字之功明谕。疑隐皆知，虚实总附。移疼住痛如有神，针下获安。暴疾沉疴至危笃，刺之勿误。详夫阴日血引，值阳气流口温针暧，牢濡深求。诸经十二作数，络脉十五为周。阴俞六十脏主，阳穴七二腑收。刺阳经者，可卧针而取；夺血络者，先弹指而柔。呼为迎而吸作补，逆为鬼而从何忧。淹疾延患，着灸之由。燥烦药饵而难极，必取八会；壅肿奇经而蓄邪，纤犹砭瘳。况夫甲胆乙肝，丁心壬水，生我者号母，我生者名子。春井夏荥乃邪在，秋经冬合乃刺矣。犯禁忌而病复，用日衰而难已。孙络在于肉分，血行出于支里。闷昏针晕，经虚补络须然；痛实痒虚，泻子随母要指。想夫先贤迅效，无出干针；今人愈疾，岂离于医。徐文伯泻孕于苑内，斯由甚速；范九思疗咽于江夏，闻见言希。大抵古今遗迹，后世皆师。王纂针魅而立康，獭从被出；秋夫疗鬼而馘效，魂免伤悲。既而感指幽微，用针须协平深浅，又直察于久新、脏腑、寒热。接气通经，短长依法，里外之绝，羸盈必别。勿刺大劳，使人气乱而神堕；慎妄呼吸，防他针昏而闭血。又以常寻古义，由有藏机，通高贤真趣，则超然得悟；逢达人示教，则表我扶危。男女气脉行分时合度，养时刻注穴穴须依。今详定疾病之仪，神针法式。广搜《难》、《素》之秘密文辞；深考诸家之肘函妙臆。故称沪五江流注之指微，以为后学之规则。




孙思邈先生针十三鬼穴歌
《针灸大全》
百邪癫狂所为病，针有十三穴须认。
凡针之体先鬼宫，次针鬼信无不应。
一一从头逐一求，男从左起女从右。
一针人中鬼宫停，左边下针右出针。
第二手大指甲下，名鬼信刺三分深。
三针足大指甲下，名曰鬼垒入二分。
四针掌后大陵穴，入寸五分为鬼心。
五针申脉名鬼路，火针三下七金呈金呈。
第六却寻大杼上，入发一寸名鬼枕。
七刺耳垂下五分，名曰鬼床针要温。
八针承浆名鬼市，从左出右君须记。
九针间使鬼路上，十针上星名鬼堂。
十一明下缝三壮，女玉门头为鬼藏。
十二曲池名鬼臣，火针仍要七金呈金呈。
十三舌头当舌中，此穴须名是鬼封。
手足两边相对刺，若逢孤穴只单通。
此是先师真妙诀，狂猖恶鬼走无踪。

宋徐秋夫鬼病十三穴歌
《聚英》
人中神庭风府始，舌缝承将颊车次，
少商大陵间使连，乳中阳陵泉有据，
隐白行间不可差，十三穴是秋夫置。

天星十一穴歌诀
《扁鹊玉龙经》
三里内庭穴，曲池合谷彻。
委中配承山，下至昆仑绝，
环跳与阳陵，通里与列缺。
合担用法担；合截用法截。
专心常记此，莫与闲人说。
三百六十法，不如十一穴。
此法少人知，金锁都关鐍。
将针治病人，有如汤沃雪。
非人莫传与，休把天机泄。

三里
三里在膝下，三寸两筋间。
能除心腹胀，善治胃中寒，
肠鸣并积聚，肿满膝胫酸，
劳伤形瘦损，气蛊病诸般。
人过三旬后，针灸眼能宽。
取穴当举足，得法不为难。
内庭
内庭足两间，胃脉是阳明。
针治四肢厥，喜静恶闻声，
遍身风瘾疹。伸欠及牙疼，
疟病不思食，针著便惺惺。
．曲池
曲池曲肘里，曲著陷中求。
善治肘中痛，偏风手不收，
挽弓开未得，筋缓怎梳头，
喉闭促欲绝，发热竟无休，
遍身风瘾疹，针灸必能瘳
合谷
合谷名虎口，两指歧骨间。
头疼并面肿，疟疾病诸般，
热病汗不出，目视暗漫漫，
齿龋鼻鼽衄，喉禁不能言。
外著量深浅，令人便获安。
委中分
委中曲腘里，动脉偃中央。
腰重不能举，沉沉压脊梁，
风痹髀枢痛，病热不能凉，
两膝难伸屈，针下少安康。
承山
承山名鱼腹，月耑下分肉间。
可治腰背痛，久痔大便难，
脚气膝下肿，战栗腿疼酸，
霍乱转筋急，穴中刺必安。
昆仑
昆仑足外踝，后向足跟寻。
月耑肿腰尻痛。脚胯痛难禁，
头疼肩背急，气喘上冲心。
双足难行履，动作即呻吟。
要得求安乐。须将穴下针。
环跳
环跳在髀枢，侧身下足舒，
上足曲求得，针得主挛拘，
冷风并湿痹，身体或偏枯，。
呆痴针与灸，用此没疏虞
阳陵，
阳陵居膝下，一寸外廉中。
膝腿难伸屈，拘挛似老翁，
欲行行不得，冷痹及偏风。
诚记微微刺，方知最有功．
通里
通里腕侧后，度量一寸中。
善呻并数欠，懊憹及心忪，
实即四肢肿，喉间气难通；
虚则不能语，苦呕痛连胸，
肘膊连臑痛，头腮面颊红。
针入三分妙，神功甚不穷。
列缺
列缺腕侧上，手指头交叉。
主疗偏风患；半身时木麻，
手腕全无力，口禁不开牙。
若能辨补泻，诸病恰如拿。
天元太乙歌
《聚英》
先师秘传神应经，太乙通玄法最灵，
句句言辞多典妙，万两黄金学也轻。
每每不忘多效验，治病如神记在心。
口内将针多温暖，便观患者审浮沉，
阴病用阳阳用阴，分明便取阴阳神。
虛则宣补实宜泻，气应真时病绝根。
气至如摆独龙尾，未至停针宜待气。
凡用行针先得诀，席弘玄妙分明说。
气刺两乳求太渊，未应之时列缺针。
列缺头疼及偏正，重泻太渊无不应。
*******耳聋气闭，喘绵绵三里中。
手挛脚背疼难忍，合骨仍须泻太冲。
曲地主手不如意，合谷针时宜仔细。
心疼手颤少海是，欲要除根针阴市。
若是伤寒两耳聋，耳门听会疾如风。
五般肘疼针尽泽，冷渊一刺有神功。
手三里兮足三里，食痞气块兼能治。
鸠尾独治五般痫，若刺涌泉人不死。
大凡痃痞最直针，穴法从来著意寻，
以手按痃无转动，随深随浅向中心，
胃中有积取璇玑，三里功深人不知。
阴陵泉主胸中满，若刺承山饮食宜。
大椎若连长强取，小肠气疼立可愈，
气冲妙手要推寻，管取神针人见许。
委中穴主腰疼痛，足膝肿时寻至阴，
干湿风毒并滞气，玄机如此更尤深。
气攻腰痛不能立，横骨大都宜救急，
流血攻注解若迟，变为风证从此得。
气海偏能治五淋，若补三里效如神，
冷热两般皆治得，便浊痼疾可除根。
期门穴生伤寒患，七日过经尤未汗，
但于乳下双肋间，刺入四分人力健。
耳内蝉鸣腰欲折，膝下分明三里穴，
若能补泻五会中，切莫逢人容易说。
牙风头痛孰能调，二间妙穴莫能逃；
更有三间神妙穴，若治肩背感风劳。
合谷下针顺流注，脾内随针使气朝；
冷病还须针合谷，只宜脚下泻阴交。
背脊俱疼针肩井，不泻三里令人闷，
两臂并胛俱疼痛，金针一刺如圣神。
脚膝疼痛委中宜，更兼挛急锋针施，
阳陵泉穴如寻得，轻行健步疾如飞。
腰腹胀满治何难，三里月耑肚针承山，
更向太冲行补泻，指头麻木一时安。
头痛转筋鱼腹肚，又治背疽及便毒，
再有妙穴阳陵泉，腿转筋急如神取。
肠中疼痛阴陵沃，耳内蝉鸣听会招，
更寻妙穴太溪是，医门行泻实为高。
浮沉腹胀水分泻，气喘息粗泻三里，
更于膝中阴谷针，小便淋漓皆消尽。
环跳能除腿股风，冷风膝痹疟疾同，
最好风池寻的穴，间使双刺有神功。
伤寒一日调风府，少阳二穴风池取，
三五七日病过经，依此针之无不应。
心疼呕吐上脘直，丰隆两穴更无疑，
蛔虫并出伤寒病，金针宜刺显明医。
男子痃癖取少商，女人血气阴交当，
虚盗二汗须宜补，委中妙穴可传扬。
项强肿痛屈伸难，更兼体重腰背瘫，
宜向束骨三里取，教君顷刻便开颜。
闪挫脊膂腰难转，举步多难行重赛，
遍体游气生虚浮，复溜一刺人健羡。
久患腰痛背胛劳，但寻中注穴中调，
行外用心须寻觅，管取从今见识高。
腰背连脐痛不休，手中三里穴堪求，
神针未出急须泻，得气之时不用留。
小胀便澼最难医，气海中极间使宜，
三里更须明补泻，下针断不失毫厘。
右《天元太乙歌》，月瞿仙所撰，今自《神应经》表寻于此。

行针指要歌
《聚英》
或针风，先向风门气海中；或针水，水分夹脐脐边取；或针结，针著大肠泻水穴；或针劳，须向风门及胸膏；或针虚，气海丹田委中奇；或针气，膻中一穴分明记；或针嗽，肺俞风门须用灸；或针痰，先针中脘三里间；或针吐，中脘气海膻中补，翻胃吐食一般针，针中有妙少人知。

玉龙赋
《聚英》
夫参博以为要，辑简而舍烦，总《玉龙》以成赋，信金针以获安。原夫卒暴中风，顶门、百会；脚气连延，里、绝、三交。头风鼻渊，上星可用；耳聋腮肿，听会偏高。攒竹、头维，治目疼头痛；乳根、俞府，疗嗽气痰哮。风市、阴市，驱腿脚之乏力；阴陵、阳陵，除膝肿之难熬。二白医痔漏，间使剿疟疾；大敦去疝气，膏育补虚劳。天井治瘰疬瘾诊，神门治呆痴笑咷。咳嗽风痰，太渊、列缺直刺；尫赢喘促，璇玑、气海当知。期门、大敦，能治坚痃庙气；劳宫、大陵，可疗心闷疮痍。心悸虚烦刺三里，时疫痎疟寻后溪。绝骨、三里、阴交，脚气宜此；睛明、太阳、鱼尾，目症凭兹。老者便多，命门兼肾俞而着艾；妇人乳肿，少泽与太阳之可推。身柱蠲嗽，能除膂痛；至阳却疸，善治神疲。长强、承山，灸痔最妙；丰隆、肺俞，痰嗽称奇。风门主伤冒寒邪之嗽，天枢理感患脾泄之危。风池、绝骨，而疗乎伛偻；人中、曲池，可治其痿伛。期门刺伤寒未解，经不再传；鸠尾针癫痫已发，慎其妄施。阴交、水分、三里，蛊胀直刺；商丘、解溪、丘墟，脚痛堪追。尺泽理筋急之不辛，腕骨疗手腕之难移。肩脊痛兮，五枢兼于背缝；肘挛痛兮，尺泽合于曲池。风湿传于两肩，肩髃可疗；壅热盛乎三焦，关冲最直。手臂红肿，中渚、液门要辨；脾虚黄疸，腕骨、中脘何疑。伤寒无汗，攻复溜宜泻；伤寒有汗，取合谷当随。欲调饱满之气逆，三里可胜；要起六脉之沉匿，复溜称神。照海、支沟，通大便之秘；内庭、临泣，理小腹之脂。天突、膻中医喘嗽，地仓、颊车疗口喎。迎香攻鼻窒为最，肩并除臂痛如拿。二间治牙疼，中魁理翻胃而即愈；百劳止虚汗，通里疗心惊而即瘥。大小骨空，治眼烂能止冷泪；左右太阳，医目疼善除血翳。心俞、肾俞，治腰肾虚乏之梦遗；人中、委中，除腰脊痛闪之难制。太溪、昆仑、申脉，最疗足肿之迍；涌泉、关元、丰隆，为治尸劳之例。印堂治其惊搐，神庭理乎头风。大陵、人中频泻，口气全除；带脉、关元多灸，肾败堪攻。腿脚重疼渐筋骨、膝关、膝眼；行步艰楚，刺三里、中封、太冲。取内关于照海，医腹疾之块；搐迎香于鼻内，消眼热之红。肚痛秘结，大陵合外关于支沟；腿风湿痛，居髎兼环跳于委中。上脘、中脘，治九种之心痛；赤带白带，求中极之异同。又苦心虚热壅，少冲明于济夺；目昏血溢。肝俞辨其实虚。当心传之玄要，究手法之疾徐。或值挫闪疼痛之不足，此为难拟定穴之可祛。辑管见以便诵读，幸高明而无哂诸。此赋总辑《玉龙歌》要旨尔，歌见三卷。


杂治病十一证歌
《针灸大全》
攒竹丝竹主头疼，偏正皆宜向此外。
更去大都徐泻动，风池宜刺三分深。
曲池合谷先针泻，永与除疴病不侵。
依此下针无不应，各教随手便安宁。
头风头痛与牙疼，合谷三间两穴寻。
更向大都针眼痛，太渊穴内用行针。
牙痛三分针吕细，齿疼依前指上明。
更加大都左之右，交互相迎仔细寻。
听会兼之与听宫。七分针泻耳中聋。
耳门又泻三分许，更加七壮灸听宫。
大肠经内将针泻，曲池合谷七分中。
医者若能明此理，针下之时便见功。
肩背井和肩膊疼，曲池合谷七分深。
未愈尺泽加一寸，更于三间次第行。
各入七分于穴内，少风二府刺心经。
穴内浅深依法用，当时蠲疾两之经。
咽喉以下至于脐，胃脘之中百病危。
心气痛时胸结硬，伤寒呕哕闷诞随。
列缺下针三分许，三分针泻到风池。
二足三间并三里，中冲三刺五分依。
汗出难来刺腕骨，五分针泻要君知。
鱼际经渠并通里，一分针泻汗淋漓。
足指三间及三里，大指各刺五分宜。
汗至如若通遍体，有人明此是良医。
四肢无力中邪风，眼涩难开百病攻。
精神昏倦多不语，风池合谷用针通。
两手三间随后泻，三里兼之与太冲。
各入五分于穴内，迎随得法有神功。
风池手足指诸间，右痪偏风左曰瘫。
各刺五分随后泻，更灸七壮便身安。
三里阴交行气泻，一寸三分量病看。
每穴又加三七壮，自然瘫痪即时安。
疟疾将针刺曲池，经渠合谷共相宜。
五分针刺于二穴，疟病临身便得离。
未愈更加三间刺，五分深刺莫忧疑。
又兼气痛增寒热，间使行针莫用迟。
腿膝腰疼痞气攻，髋骨穴内七分穷。
更针风市兼三里，一寸三分补泻同。
又去阴交泻一寸，行间仍刺五分中。
刚柔进退随呼吸，去疾除疴捻指功。
肘膝疼时刺曲池，进退一寸是相宜。
左病针右有针左，依此三分泻气奇。
膝痛三分针犊鼻，三里明交要七吹。
但能仔细寻其理，劫病之功在片时。





针灸歌
《扁鹊玉龙经》
中风瘫痪经年月，曲鬓七处艾且热。
耳聋气闭听会中，百会脱肛并泻血。
承浆暴哑口喝斜，耳下颊车并口脱。
偏正头疼及目眩，囟会神庭最亲切。
风劳气嗽久未痊，第一椎下灸两边。
肺疼喘满难偃仰，华盖中府能安然。
喉闭失音并吐血，细寻天突直无偏。
瘰疬当求缺盆内，紫宫吐血真秘传。
霍乱吐泻精神脱，艾灸中脘人当活。
食积脐旁取章门，气癖食关中脘穴。
脐上一寸名水分，腹胀更直施手诀。
关元气海脐心下，虚惫崩中真妙绝．
呕吐当先求膈腧，胁痛肝腧目翳除，
肩如反弓臂如折，曲池养老并肩髃，
泄泻注下取脐内，意舍消渴诚非虚，
气刺两乳中庭内，巨阙幽门更为最。
忽然下部发奔豚，穴号五枢宜灼艾。
肺俞魄户疗肺疾，疟灸脾腧寒热退。
膏盲二穴不易求，虚惫失精并上气．
五痔只好灸长强，肠风痔疾尤为良．
肠痛围脐四畔灸，相去寸半当酌量．
赤白带下小肠腧，咳逆期门中指长．
大敦二穴足大指，血崩血衄宜细详。
项强天井及天柱，鼻塞上星真可取。
人门挺露号产疒貴，，阴跷脐心二穴主。
妇人血气痛难禁，四满灸之效可许。
脐下二寸名石门，针灸令人绝子女。
肩髃相对主痿留，壮数灸之直推求。
腹连殗殜骨蒸患，四花一灸可无忧。
环跳取时须侧卧，冷痹筋挛足不收。
转筋速灸承山上，太冲寒疝即时瘳。
脚气三里及风市，腰痛昆仑曲月秋里。
复溜偏治五淋病，涌泉无孕须怀子。
阴中湿痒阴跷间，便疝大敦足大指。
癫邪之病及五痫，手足四处艾俱起。
风拄地痛足髃疼，京历付阳与仆參。
心如锥刺太溪上，晴痛宜去灸拳尖。
历节痛风两处穴，飞扬绝骨可安痊。
脾虚腹胀身浮肿，大都三里艾宜燃。
赤白痢下中膂取，背脊三焦最宜主。
臂疼手痛手三里，腕骨肘髎与中渚。
目骨更取穴譩譆，肩背痛兼灸天柱。
腰俞一穴最为奇，艾灸中间腰痛食。
醉饱俱伤面目黄，但灸飞扬及库房。




飞腾八法起例
《扁鹊玉龙经》
甲己子午九，乙庚丑未八，
丙辛寅申七，丁壬卯酉六，
戊癸辰戌五，巳亥属之四。

右并以日时天干、地支配合得数，以九除之，取零数，合卦定穴。
八卦数例
一坎，二坤，三震，四巽，五中（男寄坤，女寄艮），六乾，七兑，八艮，九离。上以干支九数除，零合卦。
乾属公孙艮内关，震宫居外巽溪间。（外关，后溪）
离居列缺坤申脉，照海临泣兑坎观。（兑照海，坎临泣）
上以九除，零数合卦定穴。

灵龟八法歌诀《针灸大全》
八法歌
坎一联申脉，照海坤二五，
震三属外关，巽四临泣数，
乾六是公孙，兑七后溪府，
艮八系内关，离九列缺主。
按：灵龟飞腾图有二，人莫适从，今取其效验者录之耳。


九宫图
戴九履一，左三右七，二四为肩，八六为足，五木居中，寄予坤局。
 
八法交会八脉
公孙二穴，父，通冲脉
内关二穴，母，通阴维脉合于心胸、胃。
后溪二穴，夫，通督脉
申脉二穴，妻，通阳跷脉合于目内眦、颈项、耳、肩膊、小肠、膀胱。
临泣二穴，男，通带脉
外关二穴，女，通阳维脉合于目锐眦、耳后、颊、颈、肩。
列缺二穴，主，通任脉
照海二穴，客，通阴跷脉合于肺系、咽喉、胸膈。

八法交会歌
内关相应是公孙，外关临泣总相同，
列缺交经通照海，后溪申脉亦相从。

八法交会八穴歌
公孙冲脉胃心胸，内关阴维下总同，
临泣胆经连带脉，阳维目锐外关逢，
后溪督脉内眦颈，申脉阳跷络亦通，
列缺任脉行肺系，阴跷照海膈喉咙。

八际配八卦歌
乾属公孙艮内关，巽临震位外关还，
离居列缺坤照海，后溪兑坎申脉联。
补泻浮沉分逆顺，随时呼吸不为难，
仙传秘诀神针法，万病如拈立便安。

八穴配合歌
公孙偏与内关合，列缺能消照海疴，
临泣外关分主客，后溪申脉正相和。
左针有病知高卞，以意通经广按摩，
补泻迎随分逆顺，五门八法是真科。

刺法启玄歌（五言）
八法神针妙，飞腾法最奇，
砭针行内外，水火就中推。
上下交经走，疾如应手驱，
往来依进退，补泻逐迎随。
用似船推舵，应如弩发机。
气聚时间散，身疼指下移。
这般玄妙诀，料得少人知。

八法五虎建元日时歌
甲己之辰起丙寅，乙庚之日戊寅行，
丙辛便起庚寅始，丁卯壬寅亦顺寻，
戊癸甲寅定时候，五门得合是元因。

八法逐日干支歌
甲己辰戌丑未十，乙庚申酉九为期，
丁壬寅卯八成数，戊癸巳午七相宜，
丙辛亥子亦七数，逐日支干即得知。

八法临时干支歌
甲己子午九宜用，乙庚丑未八无疑，
丙辛寅申七作数，丁壬卯酉六顺知，
戊癸辰戌各有五，巳亥单加四共齐，
阳日除九阴除六，不及零余穴下推。
其法上如甲丙戊庚壬为阳日，乙丁己辛癸为阴日，以日时干支算计何数，阳日除九数，阴日除六数。阳日多或一九、二九、三九、四九；阴日多或二六、三六、四六、五六，剩下若干，同配卦数日时，得何卦，即知何穴开矣。假如甲子日戊辰时，以日上甲得十数，予得七数，以时上戊得五数，辰得五数，共成二十七数，此是阳日。以九除去，二九一十八，余有九数，合离卦，即列缺穴开也。假如乙丑日壬午时，以日上乙为九，丑为十，以时上壬为六，午为九，共成三十四数，此是阴日。以六除去，五六三十数，零下四数，合巽四，即临泣穴开也。余仿此。

子午流注逐日按时定穴歌
《针灸大全》
甲日戌时胆窍阴，丙子时中前谷荥，
戊寅陷谷阳明俞，返本丘墟木在寅，
庚辰经注阳溪穴，壬午膀脐委中寻，
甲申时纳三焦水，荥合天干取液门。
乙日酉时肝大敦，丁亥时荣少府心，
已丑太白太冲穴，辛卯经渠是肺经，
癸巳肾宫阴谷合，乙未劳宫水穴荥。
丙日申时少泽当，戊戌内庭治胀康，
庚子时在三间俞，本原腕骨可祛黄，
壬寅经水昆仑上。甲辰阳陵泉合长，
丙午时受三焦木，中渚之中仔细洋。
丁日未时心少冲，已酉大都脾土逢，
辛亥太渊神门穴，癸丑复溜肾水通，
乙卯肝经曲泉合，丁巳包络大陵中。
戊日午时厉兑先，庚申荥穴二间迁，
壬戌膀胱寻束骨，冲阳土穴必还元，
甲子胆经阳辅是，丙寅小海穴安然，
戊辰气纳三焦脉，经火支沟刺必痊。
己日已时隐白始，辛未时中鱼际取，
癸酉太溪太白原，乙亥中封内踝比，
丁丑时合少海心，己卯间使包络止。
庚日辰时商阳居，壬午膀胱通谷之，
甲申临泣为俞木，合谷金原返本归，
丙戌小肠阳谷火，戊子时居三里直，
庚寅气纳三焦合，天井之中不用疑。
辛日卯时少商本，癸巳然谷何须忖，
乙未太冲原太渊，丁酉心经灵道引，
已亥脾合阴陵泉，辛丑曲泽包络准。
壬日寅时起至阴，甲辰胆脉侠溪荥，
丙午小肠后溪俞，返求京骨本原寻，
三焦寄有阳池穴，返本还原似的亲，
戊申时注解溪胃，大肠庚戌曲池真，
壬子气纳三焦寄，井穴关冲一片金，
关冲属金壬属水，子母相生恩义深。
癸日亥时井涌泉，乙丑行间穴必然，
丁卯俞穴神门是，本寻肾水太溪原，
包络大陵原并过，已巳商丘内踝边，
辛未肺经合尽泽，癸酉中冲包络连，
子午截时安定穴，留传后学莫忘言。


补泻雪心歌
《聚英》
行针补泻分寒热，泻寒补热须分别，
捻指向外泻之方，捻指向内补之快。
泻左须当大指前，泻右大指当后拽，
补左次指向前搓，补右大指往上拽。
如何补泻有两般，盖是经从两边发。
补泻又要识迎随，随则为补迎为泻，
古人补泻左右分，今人乃为男女别。
男女经脉一般生，昼夜循环无暂歇，
两手阳经上走头，阴经胸走手指辍，
两足阳经头走足，阴经上走腹中结。
随则针头随经行，迎则针头迎经夺，
更为补泻定吸呼，吸泻呼补真奇绝。
补则呼出却人针，□力  声针用三飞法，
气至出针吸气入，疾而一退急扪穴。
泻则吸气方入针，要知祖气通身达，
气至出针呼气出，徐而三退穴开捺。
此诀出自梓桑君，我今受汝心已雪，
正是补泻玄中直，莫向人前轻易说。

刺法启玄歌
《大成》
十二阴阳气血，凝滞全凭针炳，
细推十干五行，谨按四时八节，
出入要知先后，开合慎毋妄别。
左手按穴分明，右手持针亲刺，
刺荣无伤卫气，刺卫毋伤荣血。
循扪引道之因，呼吸调和寒热，
补即慢慢出针，泻即徐徐闭穴，
发明难素玄微，俯仰岐黄秘诀。
若能劳心劳力，必定愈明愈哲，
譬如闭户造车，端正出门合辙。
倘逢志士细推，不是知音莫说，
了却个人规模，便是医中俊杰。

脚不过膝手不过肘歌
《聚英》
阳日阳时气在前，血在后兮脉在边；
阴日阴时血在前，气在后兮脉归泉。
阳日阳时针左转，先取阳经腑病看；
阴日阴时针右转，行属阴经脏腑痊。
阳日阳时针左转，先取阳经腑病看；
阴日阴时针右转，行属阴经脏腑痊。


针内障秘歌
杨氏
内障由来十八般，精医明哲用心看，
分明—一知形状，下手行针自入玄。
察他冷热虚和实，多惊先服镇心丸，
弱翳细针粗拨老，针形不可一般般。
病虚新瘥怀妊月，针后应知将息难，
不雨不风兼吉日，清斋三日在针前。
安心定志存真气，念佛亲姻莫杂喧，
患者向明盘膝坐，医师全要静心田。
有血莫惊须住手，裹封如旧勿频看，
若然头痛不能忍，热茶和服草乌烟。
七日解封方视物，花生水动莫开言，
还睛圆散坚心服，百日冰轮彻九渊。

针内障要歌
内障金针针了时，医师治法要精微，
绵包黑豆如球子，眼上安排慢熨之，
头边镇枕须平稳，仰卧三朝莫厌迟。
封后或然微有痛，脑风牵动莫狐疑，
或针或熨依前法，痛极仍将火熨宜。
盐白梅含止咽吐，大小便起与扶持，
高声叫唤私人欲，惊动睛轮见雪飞。
三七不须汤洗面，针痕湿着痛微微，
五辛酒面周年慎，出户升堂缓步移，
双眸了了康宁日，狂吝嗔予泄圣机。


阳针男歌
《聚英》
午前要知寒与热，左捻为补右为泻，
提针为热插为寒，此是神仙真妙决。

阴针女歌
午后要知寒与热，右捻为补左为泻，
插针为热提为寒，女人反此须分别。

烧山火歌
四肢逆冷最难禁，憎寒不住病非轻，
拨忙运起烧山火，恩人时下得安宁。

透天凉歌
浑身却似火来烧，不住时时热上焦，
若还依法行针刺，搜除热毒病能消。

苍龙摆尾歌
苍龙摆尾气交流，血气奋飞遍体周，
任君疼痛诸般疾，一插须交万病休。

赤风摇头歌
下水船中一舵游，犹如赤风上摇头，
迎随顺逆须明辨，休得劳心苦外求。

子午捣臼歌
子午捣臼达者稀，九八七出莫更移，
万病自然合天数，放教病者笑微微。

提气法歌
《聚英》
提气临时最有功，祛除顽痹与诸风，
分明漏泄神仙诀，留此玄微在世中。
又曰：转针千遭，其病自消。

过关歌
以下本《聚英》
苍龙先摆尾，赤凤后摇头，
上下伸提切，关节至交流。

流气歌
痃癖气块病初遭，时时发热病煎熬，
手中在为流注法，腹间气块渐渐消。

纳气歌
纳气还与进气同，一般造化两般工，
手中用气丁宁死，妙理玄玄在手中。

提针歌
提针之时最有功，祛除顽痹与诸风，
寻思得通真仙诀，行针妙诀在其中。

进针歌
进针八法可用心，欲能除病与通灵，
此法秘传休妄说，论价还当抵万金。

龙虎交战歌
天降真龙从此起，克木白虎真全体，
反覆离宫向北飞，消息阴阳九六里。

龙虎飞腾歌
龙虎飞腾捻妙玄，气通上下似连山，
得师口诀分明说，目下教君病自痊。

针法歌
杨氏
先说平针法，含针口内温，
按揉令气散，掐穴故教深，
持针安穴上，令他嗽一声，
随嗽归天部，停针再至人，
再停归地部，待气候针沉，
气若不来至，指甲切其经，
次提针向病，针退天地人。
补必随经刺，令他吹气频，
随吹随左转，逐归天地人，
待气停针久，三弹更熨温，
出针口吸气，急急闭其门。
泻欲迎经取，吸则内其针，
吸时须右转。依次进天人，
转针仍复吸，依法要停针，
出针吹口气，摇动大其门。

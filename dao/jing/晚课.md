太上玄门晚坛功课经

太上玄门功课经序

窃以金书玉笈为入道之门墙，讽经诵咒乃修仙之径路。得入道之门可以复元始之性，获修仙之路，得以晓自然之心。是故道者，住丛林焚香火，三千日里勤功，十二时中无怠，朝夕朝礼圣容，当输自己之诚，殷勤祝釐国祚，必获升仙之庆。且夫功课者何为者也？功课者，课功也，课自己之功，修自身之道也。修自身之道者，赖先圣之典也，诵上圣之金书玉诰，明自己之本性真心，非科教不能弘扬大道，非课诵无以保养元和。经之为经，是前圣之心宗，咒之为咒乃古仙之妙法。诵之诚者则经明，行之笃者则法验，经明则道契于内，法验则术彰于外，经明法验两全，内功外行而俱有，此是住丛林者之规范，升仙者之梯磴。非丛林无以陶熔大众之德性，非梯磴何以希求出世之真仙？若肯诚心修道，二六时中刻刻提撕，时时检点，在世端能出世，居尘自可离尘回。出是非之门，直达无为之路，逍遥宇宙，出入虚无，自由自在，无灭无生，方寸不立一尘，妙用直超三际。若此者，了自心一念之诚，出世上三途之苦，履长生之道路，脱苦海之迷津。既无前愆之可忏，亦无后过之可悔，无前愆之可忏者，心正也，无后过之可悔者，意诚也，心正则无恶业，意诚那有灾殃，无恶业则立到天堂，无灾殃则出离地狱，功高宇宙，德契虚皇，禳灾而灾消，祈福而福至，无求而不应，有感以皆通。课诵诸品仙经及群真宝诰，故净口净心净身而有咒，安天安地安神而有章，皆有次序，更无躐等。虽是随堂之功课，实为祝国祚之大猷，朝夕诵念，昼夜忘疲，直候三千功满，作百行圆，方是出家之上事，大丈夫之道德也，是为序。

凡诵经者切须斋戒，严整衣冠，诚心定气，叩齿演音，然后朗诵，慎勿轻慢，交淡接语，务在端肃，念念无违，随愿祷祝，自然感应，先念步虚，后诵咒章。

太上玄门晚坛功课经

步虚韵

大道洞玄虚，有念无不契。炼质入仙真，遂成金刚体。
超度三界难，地狱五苦解。悉归太上经，静念稽首礼。

举天尊

太乙救苦天尊（三称）

提纲

灵音到处，灭罪消愆,宝号宣时，扶危救难，将当有讽经，演教之偈，仰劳道众 随声应和。

下水船

救苦天尊妙难求，身批霞衣屡劫修。
五色祥云生足下，九头狮子导前游。
盂中甘露时常洒，手中杨柳不计秋。
千处寻师千处降，爱河常作渡人舟。
诵经功德不思议，孤魂滞魄早超升。
香供养 十方救苦天尊

大启请 小启请

种种无名是苦根，苦根除尽善根存，
但凭慧剑威神力，跳出轮回五苦门，
道以无心度有情，一切方便是修真，
若皈圣智圆通地，便是生天得道人。

开经偈

寂寂至无宗，虚峙劫仞阿，豁落洞玄文，谁测此幽遐，
一入大乘路，孰计年劫多，不生亦不灭，欲生因莲花，
超凌三界途，慈心解世罗，真人无上德，世世为仙家。

太上洞玄灵宝救苦妙经

尔时，救苦天尊，遍满十方界,常以威神力，救拔诸众生，得离于迷途，众生不知觉，如盲见日月，我本太无中，拔离无边际，庆云开生门，祥烟塞死户，初发玄元始，以通祥感机，救一切罪，度一切厄，渺渺超仙源，荡荡自然清，皆承大道力，以伏诸魔精，空中何灼灼，名曰泥丸仙，紫云覆黄老，是名三宝君，还将上天炁，以制九天魂，救苦诸妙神，善见救苦时，天上混无分，天炁归一身，皆成自然人，自然有别体,本在空洞中，空洞迹非迹，遍体皆虚空,第一委炁立，第二顺炁生，第三成万法，第四生光明，天上三十六，地下三十六，太玄无边际，妙哉大洞经,皈命太上尊，能消一切罪。

东方玉宝皇上天尊，
南方玄真万福天尊，
西方太妙至极天尊，
北方玄上玉辰天尊，
东北方度仙上圣天尊，
东南方好生度命天尊，
西南方太灵虚皇天尊，
西北方无量太华天尊，
上方玉虚明皇天尊，
下方真皇洞神天尊。

道言，十方诸天尊，其数如沙尘，化形十方界，普济度天人，委炁聚功德，同声救罪人，罪人实可哀，我今说妙经，念诵无休息，归身不暂停，天堂享大福，地狱无苦声，火翳成清暑，剑树化为骞，上登朱陵府，下入开光门，超度三界难，迳上元始天，于是飞天神王，无鞅数众，瞻仰尊颜，而作颂曰：

天尊说经教，接引于浮生，
勤修学无为，悟真道自成，
不迷亦不荒，无我亦无名，
朗诵罪福句，万遍心垢清。

尔时，

飞天神王，及诸天仙众，说是颂毕，稽首天尊，奉辞而退。

太上洞玄灵宝救苦妙经

元始天尊说生天得道真经

尔时，

元始天尊在大罗天上，玉京山中，为诸天仙众，说此生天得道真经，告诸仙曰，吾今为汝，略启身心，明宣道要，十方得道神仙，皆从此经修行，而通微奥，善男子、善女人，依凭斋戒，作是津梁，一切有为，显诸真路，体此法相，乃可受持，能屏众缘，永除染著，外想不入，内想不出，于正念中，乃得五脏清凉，六腑调泰，三百六十骨节之间，有诸滞碍，十恶之业，百八十烦恼之业，众苦罪源，悉皆除荡，即引太和真炁，注润身田，五脏六腑，心目内观，真炁所有，清净光明，虚白朗耀，杳杳冥冥，内外无事，昏昏默默，正达无为，古今常存，总持静念，从兹解悟，道力资扶，法药相助，仍节饮食，驱遣鬼尸，安寂六根，静照八识，空其五蕴，证妙三元，得道成真，自然升度，尔时，诸天仙众，上白天尊言，自从无始以来，至于今日，未闻如是，大乘经典，我等缘兹幸会，广及一切，道果圆明，而说偈曰：

杳杳冥冥清静道，昏昏默默太虚纵，
体性湛然无所住，色心都寂一真宗。

元始天尊说生天得道真经

太上道君说解冤拔罪妙经

尔时，

太上道君，与诸圣众，在八骞林下，七宝台中，罗列威仪，敷陈道要，怡神默坐，于玉京山，放七宝光明，照福堂地狱，见福堂之内，男女善人，快乐无为，逍遥自在，复见诸地狱之中，饿鬼穷魂，以日继夜，受种种苦恼，悉无人形，五体坏烂，饥餐猛火，渴饮熔铜，足履刀山，身负铁杖，遍体流血，悲号彻天，是时，会中有一真人，名曰广信，从座而起，稽首前进，上白

道君曰，不审此辈穷魂，生有何咎，而受兹苦，

道君曰，受诸罪者，在世之时，不敬三光，欺负神理，十恶五逆，不忠不仁，不慈不孝，毁伤物命，杀害众生，福尽寿终，当受斯苦，是时，广信真人，心生哀悯，欲其济拔，幸望妙力威光，许令开度，伏蒙

道君，垂赐金言，广设法要，为诸众生，演说是经，名曰解冤拔罪，流布于世，利益存亡，若有善男子、善女人，一心专志，入静持斋，焚香行道，六时转念是经，吾当随愿，保佑其人，使宿世冤仇，乘福超度，幽魂苦爽，各获超升，真人广信，欢喜再拜，尔见缕胜因，而作颂曰：

伟哉大道君，常普无量功，
舟楫生死海，济度超罗酆，
罪对不复遇，福报与冥通，
用神安可测，赞之焉能穷。

是时广信真人，与诸圣众，闻法将毕，各各稽首皈依，信受奉行。

太上道君说解冤拔罪妙经

斗姥宝诰

至心皈命礼

西天竺国，大智光中，真空妙相法王师，无上玄元天母主，金光烁处，日月潜辉，宝杵旋时，鬼神失色，显灵踪于尘世，卫圣驾于阎浮，众生有难若称名，大士寻声来救苦，大悲大愿，大圣大慈，圣德巨光天后，摩利攴（pu）天大圣，先天斗姥天尊。

三官宝诰

至心皈命礼

唯三圣人，乃一太极，普受浩劫家之命，鼎膺无量品之褒，紫微清虚洞阴，总领功过，赐福赦罪解厄，普济存亡，道冠诸天，恩覃三界，大悲大愿，大圣大慈，三元三品，三官大帝，三官九府，应感天尊。

玄天宝诰

志心皈命礼

混元六天，传法教主，修真悟道，济度群迷，普为众生，消除灾障，八十二化，三教祖师，大慈大悲，救苦救难，三元都总管，九天游奕使，佐天罡北极，右垣大将军，镇天助顺，真武灵应，福德衍庆，仁慈正烈，协运真君，治世福神，玉虚师相，玄天上帝，金阙化身，荡魔天尊。

祖天师宝诰

至心皈命礼

本来南土，上泝蜀都，先获黄帝九鼎之丹书，后事老君两度于玉局，千轴得修行之要，一时成吐纳之功，法籙全成，受盟威品而结璘诀，正邪两辨，夺福庭治而化咸泉，德就大丹，道齐七政，大悲大愿，大圣大慈，三天扶教，辅元体道，大法天师，雷霆都省，泰玄上相，都天大法主，正一冲玄神化静应显佑真君，六合无穷高明大帝，降魔护道天尊。

吕祖宝诰

至心皈命礼

玉清内相，金阙选仙，化身为三教之师，掌法判五雷之令，黄梁梦觉，忘世上之功名，宝剑光辉，扫人间之妖怪，四生六道，有感必孚，三界十方，无求不应，黄鹤楼头留圣迹，玉清殿内炼丹砂，存道像于岩祠，显仙踪于云洞，阐法门之香火，理玄嗣之梯航，大悲大愿，大圣大慈，开山启教，灵应祖师，天雷上相，灵宝真人，纯阳演政警化孚佑帝君，兴行妙道天尊。

邱祖宝诰

志心皈命礼

隐显莫测，抱道无穷，腹养黄芽，鼎飞白雪，体静潜而藏天地，心寂默而转乾坤，妙夺阴阳，玄超无极，授金丹之至诀，普度后人，演嗣系之传，衍玄裔万世，全真教主，浩德恩师，大悲大愿，大惠大仁，祖师长春，妙道开玄，宏道真人，广援普度天尊。

萨祖宝诰

至心皈命礼

派流西地，迹显龙兴，施财合药济群生，积行累功修至道，受铁师之教旨，掌玉府之雷书，身披百衲伏魔衣，手执五明降鬼扇，代天宣化，咒枣书符，运风雷于咫尺之间，剪妖魔于斗罡之下，道参太极，位列先天，松筠野鹤任纵横，遐迩孤云常自在，方方阐教，为万法之宗师，处处开坛，作后人之模范，都天宗主，一元无上萨公真君。

王灵官宝诰

志心皈命礼

先天主将，一炁神君，都天纠罚大灵官，三界无私猛吏将，金睛朱发，号三五火车雷公，凤嘴银牙，统百万貔貅神将，飞腾云雾，号令雷霆，降雨开晴，驱邪治病，观过错于一十二年，受命玉帝，积功勋于百千万种，誓佐祖师，至刚至勇，济死济生，方方阐教，处处开坛，豁落猛吏，三五火车，太乙雷神应化天尊。

救苦宝诰

至心皈命礼

青华长乐界，东极妙严宫，七宝芳骞林，九色莲花座，万真环拱内，百亿瑞光中，玉清灵宝尊，应化玄元始，浩劫垂慈济，大千甘露门，妙道真身，紫金瑞相，随机赴感，誓愿无边，大圣大慈，大悲大愿，十方化号，普渡众生，亿亿劫中，度人无量，寻声赴感，太乙救苦天尊青玄上帝。

欲消一切罪，悉皈大慈仁，
欲免三途苦，称念救苦尊。

太乙救苦天尊

中堂赞

青华妙严，慈相亿千，身居长乐，金座金莲，慧光无碍，照诸幽泉，甘露流润，遍洒空玄，枯骸朽骨，咸得光鲜，拔度沉溺，不滞寒渊。上请天官解天厄，地官解地厄，水官解水厄，五帝解五方厄，四圣解四时厄，南宸解本命厄，北斗解一切厄。于是七元君，大圣善通灵，济度诸厄难，超出苦众生，若有急告者，持诵保安平，尽凭生百福，咸契于五行，三魂得安健，邪魅不能停，五方降真炁，万福自来骈，长生超八难，皆由奉七星，生生身自在，世世保神清，善似光中影，应如谷里声，三元神共护，万圣眼同明，无灾亦无障，永保道心宁。

报恩诰

志心皈命礼

玄元应化，武曲分真，垂念我等众生，有相脱生，父母怀胎十月，乳哺三年，辛苦百千，殷勤寸念，怜我父母，日渐衰朽，我今持念平等，悉灭险峻贪嗔，礼帝为师，祈恩报本，愿我现在父母，福寿增延，过去宗祖，早得超升，大圣大慈，大仁大孝，八十二化，报恩教主，佑圣真武，治世福神，玉虚师相，玄天上帝，金阙化身，终劫济苦天尊。

十二愿

一愿风调雨顺，
二愿五谷丰登，
三愿皇王万岁，
四愿国土清平，
五愿民安物阜，
六愿福寿康宁，
七愿灾消祸散，
八愿水火无侵，
九愿聪明智慧，
十愿学道成真，
十一愿诸神拥护，
十二愿亡者超升，
一切飞禽走兽，一切蝼蚁蛇虫，
一切冤家债主，一切男女孤魂。

四生六道，一切寒林，

闻经听法，早得超升。（重）

小赞

青华教主，太乙慈尊，玉清应化显金身，大千甘露门，接引群生，永出爱河津（重）。

愿灭三障诸烦恼，
愿得智慧心明了。
普愿灾障悉消除，
世世常行无上道。
四恩三有均利益，
十洲三岛任逍遥，
回向四府众龙神，
礼谢道经师三宝，
向来诵经福无边，
风调雨顺民安乐，
愿以此功德，普及于一切。
诵经保平安，消灾增福寿。

经坛土地，神之最灵，升天达地，出幽入冥，为吾关奏，不得留停，有功之日，名书上清。向来诵经功德 上奉高真，下保平安，赐福消灾，同赖善功，证无上道，一切信礼。 志心称念，太乙救苦天尊。不可思议功德。

三皈依

志心皈命礼

无上道宝，当愿众生，超脱一切，住最上乘。无上经宝，当愿众生，深明经藏，神通莫测。无上师宝，当愿众生，太上授首，成大仙道。

晚皈依

既诵经语，当解经意，各自省心，早求度世，人身不易得，正法最难遇，但念无常苦，各发清清志，扫除诸妄念，去却贪嗔痴，忏悔往昔非，当求今日是，勇猛生精进，各用皈命礼

志心皈命礼

青华圣境，东极上宫，十方化号度群生，百亿光中瞻妙相，九色莲花作慈航之彼岸，一枝杨柳开甘露之法门，九十九万亿同名同号圣，幢幡宝盖接引导师，大慈大悲，寻声赴感，（太乙救苦天尊，十方灵宝天尊，随愿往生天尊）。

晚坛功课经终

随堂施食一宗

道众转天尊至寒林所分班序立

符命与通传，惠光照九泉，

三魂朝上帝，七魄听灵篇。

十方救苦天尊

东极青华妙严宫，紫雾霞光彻太空，

千朵莲花映宝座，九头狮子出去中，

南极丹台开宝笈，北都玄禁破罗丰，

惟愿垂光来救苦，众等稽首礼慈容，

施食功德不思议，孤魂滞魄早超升。

香供养 十方救苦天尊

玉诀应化甘露食，普施河沙众鬼神，

愿皆饱满舍悭贪，脱化人天生净界。

汝等鬼神众，吾今施汝供，

一粒变十方，河沙鬼神用。

常乐天宫不夜春，普施甘露济群生，

顿息尘埃归正道，法众调诵五厨经。

一炁和太和，得一道皆泰，和乃无一和，玄理通玄际，不以意思意，亦不求无思意，而无有思，是法如是持，莫将心缘心，还莫住绝缘，心在莫存心，真则守真渊，修理志离志，积修不符离，志而不修志，己业无己知，诸食炁结炁，非诸久定结，炁归诸本炁，随取当随泄。

奉请变食神王、变食小吏变此法食，遍满天地，自然天厨食，普及于一切，神魂饥渴者，尽沾甘露味 奉请

东王公、西王母、太乙天尊降甘露，三天无量食，充满法界中，济汝饥渴者，清凈无量身，饥虚生饱满，热恼得清凉，一切饥渴者，同登极乐界。

志心皈命礼

青华长乐界，东极妙严宫，七宝芳骞林，九色莲花座，万真环拱内，百亿瑞光中，玉清灵宝尊，应化玄元始，浩劫垂慈济，大千甘露门，妙道真身，紫金瑞相，随机赴感，誓愿无边，大圣大慈，大悲大愿，十方化号，普度众生，亿亿劫中，度人无量，寻声赴感，太乙救苦天尊青玄上帝。

茫茫酆都中，重重金刚山，灵宝无量光，洞照炎池烦，翻翻五帝驾，飘飘玄上门，游步黄华野，回灵骄乐端，采集飞空景，旧爽多不从，太微回黄旗，无英命灵幡，摄召长夜苦，开度受生魂，

稽首皈依无上（道、经、师）回谢（太乙救苦天尊、十方灵宝尊、道场诸圣众），

三阳济炼最上妙缘，承斯圣力普济群生，伏愿风雷铜柱变清凉之净境，溟泠镬汤化七宝之瑶池，罗酆山下作蓬莱之阆苑，铁围无间成洞府之仙乡，三涂息苦，八难超升，先亡祖弥、师友宗亲，速居快乐之乡，早登人天之路，修真霞友、闻法善人，悟本性之真元，了玄关之要妙，四恩普报，三有齐资，一切有情，同登道岸志心称念

太乙救苦天尊

酆都赦罪天尊

十方救苦天尊 不可思议功德 接念

愿以此功德普度于一切，法界荐亡灵，皆证无上道 直白

皈依三宝，施食功德，无上良因，普沾法界 志心称念

太乙救苦天尊 不可思议功德

供养咒

供养三天教主、清静法身、满空圣众、无量群真，黍米一粒云厨宝鼎烹为法馔，异香满空，广被十方，照临大众，法界人天，普同供养志心称念

香厨妙供天尊 不可思议功德

出食咒

一粒佳谷，一滴清泉，不忍自食，施于幽魂，受吾供者，皆赖道恩，惟道惟灵，觉性长存志心称念

法食普济天尊 不可思议功德

入食咒

自然天厨食，吾今与加持，一粒遍十方，河沙共尘迷，饥渴永消灭，食之宴瑶池，今将与幽魂，功德不思议 志心称念

清凉甘露天尊 不可思议功德

结斋咒

斋供已讫，各发诚心，勇猛精进，证圣成真 志心称念

福生无量天尊 不可思议功德

检阅道藏金莲正宗七真法派

七真乡贯

丘祖长春真人，山东登州府栖霞县人，号龙门派，正月十九日圣诞，七月初九日飞升。

长春全德神化明应真君

道德通玄静，真常守太清，一阳来复本，合教永圆明，

至理宗诚信，崇高嗣法兴，世景荣惟懋，希微衍自宁，

未修正仁义，超升云会登，大妙中黄贵，圣体全用功，

虚空乾坤秀，金木性相逢，山海龙虎交，莲开现宝新，

行满丹书诏，月盈祥光生，万古续仙号，三界都是亲。

刘祖朗然真人，山东莱州府人，号随山派，七月二十日圣诞，二月初六日飞升。

长生辅化宗玄明德真君

思道明仁德，全真性复常，景高和礼义，嗣信守忠良，

裕谦贤旅泰，宗友茂惟祥，盛益希诚朴，玄元世永昌，

金本万古续，智慧保宁光，圣体通三界，广大演自清，

志虚空教化，月盈妙中黄，用功悟仙号，丹书现荣阳，

行满乾坤秀，圆融衍相逢，莲开龙虎诏，超升崇利亨。

谭祖长真真人，河南府洛阳县人，号南无派，三月初一日圣诞，四月初一日飞升。

长真凝神玄静蕴德真君

道本崇真理，玄微至妙仙，立在云霄上，功成必有名，

大教明清静，宏演德惟良，悟元光体性，一志复圆融，

冲寿通旅泰，了然衍望兴，中和宗正巧，智慧化全家，

新友圣书诏，炼就宝金丹，裕谦常礼义，慈信满乾坤，

龙虎广修现，模照永遐龄，山川千古秀，盛希守忠贤。

马祖丹阳真人，山东登州府宁海州人，号遇仙派，五月二十日圣诞，十二月二十二日飞升。

丹阳抱一无为普化真君

自元来正志，冲寿成仙丹，忠靖得礼义，了然见朝天，

致虚端笃悟，本理淳全玄，清微通大化，真常合妙言，

崇教和法永，守仁有功夫，恭敬明智慧，圣体立遐龄，

宏应演音信，高复现祥光，诚慈惟黄贵，金木会相逢，

云升龙虎交，嗣希世用行，荣茂乾坤秀，莲开衍宝兴。

郝祖太古真人，山东莱州府人，号华山派，正月初三日圣诞，十二月三十日飞升。

太古广宁通玄妙极真君

至一无上道，崇教演全真，冲和德正本，仁义礼智信，

嘉祥宗泰宇，万理复元亨，清静通玄化，体性悟诚明，

养素守坚志，虚灵慧业生，希贤遵秘法，慎修保纯贞，

敬谨规良善，默功毓秀英，勤能扶世运，积久大丹成，

永建根基厚，仙瀛书盛名，圆满光华照，云天庆上升。

王祖玉阳真人，山东登州府文登县人，号嵛山派，三月十八日圣诞，四月二十三日飞升。

玉阳体玄广慈普度真君

清静无为道，志诚有性明，金玉功知巧，通此加地仙，

玄冲宗义德，茂演教宏元，中和真法永，智慧保神全，

恭敬成希盛，璞福世康宁，莲开丹书鉴，广大复圆融，

旅泰万古续，常义现荣阳，洁渊威锦量，行满卯惟祥，

未修空妙瑞，阐言守忠良，虞悟容之回，朴极献封馥。

孙祖清静真人，山东登州府宁海州人，号清静派，正月初五日圣诞，十二月二十九日飞升。

清静渊真玄虚顺化元君

全真通玄理，大道德无为，性合灰尸解，只此百工夫，

虚静明常应，宏仁守至诚，嗣教宗元化，悟本自遐龄，

保命登云会，妙中演洞清，超升广智慧，三界永康宁，

长存修万古，行满法光明，勤用生利益，金木续乾坤，

丹书祥速现，普照瑞龙鳞，高上神霄太，炼成运相逢。

检阅道藏金莲正宗七真法派 终

# 轩辕黄帝阴符经

观天之道，执天之行，尽矣。
故天有五贼，见之者昌。
五贼在心，施行于天。
宇宙在乎手，万化生乎身。
天性人也，人心机也。立天之道，以定人也。
天发杀机，移星易宿；地发杀机，龙蛇起陆；人发杀机，天地反覆；天人合发，万化定基。
性有巧拙，可以伏藏。九窍之邪，在乎三要，可以动静。
火生于木，祸发必克；奸生于国，时动必溃。知之修炼，谓之圣人。
天生天杀，道之理也。天地万物之盗，万物人之盗，人万物之盗。三盗既宜，三才既安。
故曰食其时，百骸理；动其机，万化安。人知其神之神，不知不神之所以神也。
日月有数，大小有定，圣功生焉，神明出焉。
其盗机也，天下莫能见，莫能知。君子得之固躬，小人得之轻命。
瞽者善听，聋者善视。绝利一源，用师十倍。三返昼夜，用师万倍。
心生于物，死于物，机在目。
天之无恩而大恩生。迅雷烈风莫不蠢然。
至乐性余，至静性廉。天之至私，用之至公。
禽之制在气。生者死之根，死者生之根。恩生于害，害生于恩。
愚人以天地文理圣，我以时物文理哲。
人以愚虞圣，我以不愚虞圣；人以期其圣，我以不期其圣。故曰：沉水入火，自取灭亡。
自然之道静，故天地万物生。天地之道浸，故阴阳胜。阴阳相推而变化顺矣。
是故圣人知自然之道不可违，因而制之至静之道，律历所不能契。
爰有奇器，是生万象，八卦甲子，神机鬼藏。阴阳相胜之术，昭昭乎进乎象矣。

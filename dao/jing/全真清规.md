道有宗源。仙有法派。法派不明。其人不真。宗源不清。其教不正。所以全真参访。必稽法派宗源。粤维我东华帝君一脉五传之下。至于北宗王重阳祖师。全真启教。一度七真。各有名号派诗。凡属血脉滴传。必知派目。一曰龙门丘祖。二曰随山刘祖。三曰南无谭祖。四曰遇仙马祖。五曰华山郝祖。六曰嵛山王祖。七曰清净孙祖。以上七真分派相传。道谱具存。历历可考。凡与方外萍水相逢。这起派脉不真。若非外教傍门。即属诈伪匪类。名为冒食鬼。倘遇此辈。必须盘问。审其道学傍杂。言语支离。定是溷迹玄门。摈之可也。

上古无极,玄黄太极,老子道德,七祖弘法,吾师重阳.

一凡全真云游。有随身七宝物件。一蒲团。方外炼魔也。二衲衣。摄伏心性也。三箪瓢。佼贤饮食也。四棕笠。备御风霜也。五棕扇。拂开尘事也。六青囊。秘藏丹经也。七扁拐。彰明大道也。如果全备。问之有答。言无虚诳。谓之博学之士。然其中尚恐有藉此游食之徒。或有被套包裹铺程脱衣而睡者。必是诈冒元门。来历不明。不可不加细察也。

一凡全真所戴之巾有九式。一曰唐巾。二曰冲和。三曰浩然。四曰消遥。五曰紫阳。六曰一字。七曰纶巾。八曰三教。九曰九阳。所谓唐巾者。惟唐朝吕纯阳祖师之派裔可戴。其式老者戴冲和。少者戴逍遥。或冷时用幅巾。雪夜用浩然。平常用紫阳一字。各从其宜。上等有道之士。曾受初真戒者。方可戴纶巾。偃月冠。中极戒者。三教巾。三台冠。天仙戒者。冲虚巾。五岳冠。巾皆用元色布锻所置。盖元为天。头圆象天。天一生水。水色属元。元机于道。以元色顶于首。尊道也。凡戴九阳等巾。异色绸绫所置。斯乃九流外教。火居门徒。定非焚修之士。有等蓬头丫髻或清风绣头箬冠。或身穿百衲衣。与夫混元三皇。千针书本。二仙懒衲等衣。或腰系九股绦，吕公绦，一气绦。或手提风火棕拂。或手拏五明降鬼扇。或跣足。或多耳麻鞋。或草鞋棕履。此中真伪难辨。须察其威仪规距。学问修持。叩其纵迹法派。经典功课之事。少或不全。其来必假。外貌既或不全。内修焉能通晓。如若俗衣小帽。盘辫素珠。乃愚味下人。斋公之类。更恐内有异端邪教。极应察究严防。

一凡全真挂单。始进名山丛林。宫观寺院。全凭规矩。先将蒲团放于客堂门首。与知客稽首坐谈。茶罢问对。何处发足。今欲何往。言真语实。观其动静送单。次日清晨梳洗毕。谒　圣。本手整衣。调息缓步。恭对并足参坛。不得正中参拜。若或坛心拜者。傍观识为斗子。即无殿主言责。究属自大。大众轻之。若因长途衣履不洁。止宜坛外傍参。或有八字立脚。双手合掌。以至头如冲罐。臂若大扒。或跪叩四五。或立揖二三。凡若此者。定是庸蠢之汉。

一凡全真朝谒。外则尊重威仪。内则冥心诚敬。注想凝神。端拱对阙。鞠不过眉。躬如满月。五体投地。拜不疾起。必待气足。然后兴身。须俟神清。如前再拜。有三皈九叩之礼。稽首顿首之仪。若进钵堂。行十方礼。始从左旋而进。终从右旋而退。与大众作揖。堂主都管作揖。次揖期座茶头。此必上士。即有知宾来陪于客堂。先茶后饭。静室安单。其或礼貌不全。任其闲散。随堂茶饭。可于十方堂歇宿。以下士礼待之。

一凡全真行住坐卧。俱有约规。问答讲谈。胥有起止。要必坐如镛钟。卧如弯弓。行如清风。立如苍松。出声如病夫处子。举动如雅士寒儒。问一答一。须按故典而谈。导暗指迷。莫搀无据之说。若或行如风柳。坐如垂莲。或擅言邦国之事。讪谤释氏之学。或求问大道。拉杂傍门。诳惑愚人。自尊饱学。其必无师指授。道听途说之流。冒充全真。出于化外之类。此谓之三教毛。四不像。若或衣冠礼貌。不合规矩者。名曰两头蛮。或者着相异端。装魔做样者。此不肖之佞人也。

一凡全真服色。惟青为主。青为东方甲乙木。泰卦之位。又为青龙生旺之气。是以东华帝君之后脉。寓有木青泰之喻言。隐藏全真性命双修之义也。

一朝参公服顶黄冠。戴玄巾。服青袍系黄绦。外穿鹤氅。足缠白袜。脚纳云霞朱履。取五行俱备之故耳。若宗律两师。加中单礼足。方谓合式。

一凡全真初会之时。必宜二三日后。乃可问其来踪去迹。或那座名山出家。或常住那一省。那府那县。那宫那观。那一派。恐其只知七真宗派。而不知许真君有静明派。萨真君有西河派。有老君混元派。玄帝派。茅山静一派。洞庭金丹派。干元观闫祖派。尹真人楼观派。张三丰新宗派。牢山。孙祖。徐祖。清微。灵宝。正一。宝田等派。此数派。俱有闻人于方外。参学道法二事。寻访高士名人。或遥谒宗师教主。既慕名而至。进谒时。问答不伪。真修虚无。或行师生之礼。当设筵会。以尽宾主之仪。两德俱全。乃不乖教而吾山亦以之名传四海矣。或问时不知法派源头。妄谈杂事。此乃诈伪之徒。非为参访道法而来也。

一凡全真内修者。有五经四书至要之典。犹儒者之学。不可缺一也。五经者。阴符经。道德经。黄庭经。清静经。龙虎经是也。四书者。参同契。悟真篇。三皇玉诀。青华秘文。又有道藏全集。一切真人诸品丹经仙书。讲起皆知。随时能悟。析义无差。释文有据。此为留心参学大道之通士。然止宜默默自修为上。若或好谈炉火。烧茅炼汞。彼家采战。服食按摩。存想搬运。或守顽空。或执口诵诸等术数杂学者。为三千六百傍门。九十六种外道。更有不通经义。呼牛作马。不明道理。以黑为白。见高明者。妒忌百般。见老弱者。欺压万状。祖师云。此为败教之魔军。地狱之种子。二枝角或有或无。一条尾千定万定。

一凡全真必先功行。乃可渐入仙源。所以外修者。亦必习五经四书为至要之期典。不可缺一。五经者。玉皇经。度人经。玉枢经。三官经。斗母经。此外修之五经是也。四书者。生神章。祭炼科。祈祷仪。千金方。此外修之四书是也。更有诸品经忏。俱宜习学精通。诵之必应。祷之必灵。为国为民。水旱虫蝗。瘟邪疫厉。行药治病济困扶危普度存亡。是为修真之本务。如或妖言捏怪。师巫术伪法祷魔指化骗俗。假经索利。违科弃典。饮酒食肉。五辛三厌不断。此为民间粍鼠。教内魔军。阴阳律所不原。

一凡全真乐天知命。终日如愚。心境泰然。清虚澹泊。或处洞府。或栖山林。或隐巿廛。或游胜境。全在慈悲为本。方便为门。清静为道。正直为德。利济为功。操持为行。若或贡高我慢。妒贤嫉能。夸己谤人。废公毁善。言清行浊。内伪外恭。此不足以言大道也。

一凡全真敬谒佛像则合掌和南。或顶礼问讯。参礼儒圣。则擎拳拜揖。或叩首兴身。此本太上所云。道尚圆通。见相呈相之义也。

一凡全真见父母官。行庭参礼。其礼节。两手打拱。鞠躬揖下。以额叩手上。两膝一曲为一叩。如是三揖三叩。参持口称某观道人参见父母爷。参毕。退侍左右。端拱而立。官命坐。则又一揖。降而隅坐。有问答。则必肃然起立。不可坐问坐答。此本太上礼以自卑。尊人乃亨之义。然尤贵能雍雍合度。举止自然。切戒有局踀不安之容。并忌有轻浮随便之态。

一凡全真诵经以和为尚。以诚为宗。一心不二。如身入皓月之中。空空洞洞。不见不闻。字字句句。皆由心出。如不出声。对经默看。必要字字从天目中印出。方为合法。苟惟音调动人听闻。此系应门腔派。尤非全真所尚也。

一凡全真上殿。惟献香一刻。不论宾主。皆就炉前中跪。其礼节。盥手捧香。向上跪拱。继以左手献插炉内。香不离寸。且要齐匀平直。。或以左手结止鹤诀。衔献上香。以天目书一心字。此初上香也。嗣以左手。结行鹤诀衔献。以天目书一诚字。此次上香也。又复以右手加结玉印。安于胸前。以右手结飞鹤诀衔献。以天目书一信字。此三上香也。每进上香。皆宜默念祝香咒。上香事毕。苟非观主。须即退归本位。谒诚叩礼。

一凡全真供水。忌汲井泉。须于夜半子时。取溪河中洁净水。或用净布作帐。收取天泉。此洁净也。

一凡全真供花。忌献梗生镵刺如月季荼縻之类。其最上者。莫如莲梅兰桂。其次则桃杏菊棠。牡丹芍药。以外者皆非上品。但以其臭不恶。而其味堪以服食者。亦许采供。

一凡全真香禁燃檀。违者重罪。其条不独载于女青。而其说不一。昆阳律师谓檀出海南。今古宫中。尝以上供熏沐。按今禁中。岁以檀末涂壁。谓之香泥。一岁一更。故凡京铺所巿线香。其色黄。其臭浊者。疑是宫泥所制也。又按太微律注亦云。燃檀之禁。由来久矣。然所禁者。宫遗秽檀。非谓净檀亦禁。查自唐玄宗后。其禁愈严。因有天师叶法善。误用宫檀。致授七孔流血之罚故耳。今如用檀。可不慎加选择乎一凡全真宴客。菜丰不过五簋。未昏即散。让菜以茶。至敬以露。如玫瑰荷花金银松柏苗叶等露是也。

一凡全真过咸不食。菜毋兼味。食时不语。食后忌坐。尤忌饭饱时即诵经礼拜。故凡欲诵经礼拜者。须刻线香半炷为度。

一凡全真有三不起。斋堂受斋不起。经堂诵经不起。圜堂打坐不起。不起者。客来不起立也。盖律不当起而起。恐错因果。况心无二用。客且未见。何有起立。今虽修未到此。教相宜全。故三不起戒。不可不知也。

一凡全真未习戒本。不得习经法。求戒受戒。不得躐等。已入戒。阅戒本。须焚香礼拜。不得草率展阅。不得容人盗看戒本。不得盗听真师说法。礼诵功课。宜敬谨三时勿简。不得矫饰威仪。要人恭敬。不奢谈因果。希人布施。不得非时礼拜。欲礼拜当白观主。总宜于人静时默拜也。凡非观主。礼拜不得占殿中央。中央是常住位凡主殿上香灯供具。直细行。不得粗率。凡焚香时。微咒曰。常焚心香。得大清净。上灯烛微咒曰。破除重暗。洞照十方。不得专拣应赴经典习学。或遇贫难不堪。当安命自慰。不得怨天恨地。不得见士俗便说当布施作福。不得对外教谈道法。不得强化施主财物。亦不得嘱托豪贵亲知募化。不得货殖营利。不得假托缘事。募财为私用。不得无故入他宫观及僧院。不得无故至俗家。或有事至俗家。事毕即返。不得久留。不得与亲俗小儿等笑谈戏谑。不得以衣物寄顿俗家。远近出入。不得失仪。同事或失仪。不得非笑。

一凡全真事师。朔望见师当礼拜。问师道法当礼拜。闻师饮食时。坐功时。诵经时。不进见。不问道。见师欲礼拜。师止之。当顺师命。师与人礼拜。不得与师同礼拜。师前不得受人礼拜。侍师讲论道法。师身心倦。教去应去。凡出入。当先白师。制衣服冠巾等物。作众事。如云游守山听讲兴缘事等。当先白师。人从己借物。当先白师。师许。然后与。欲从人借物。当先白师。师听。然后去。欲习经忏。当先白师。若人以物施。当先白师已。然后受。己物欲施人。当先白师。师听。然后与。凡事白师。师听与否。皆当作礼而退。不得含愠。师有疾。宜尽心看视。不得懈怠。师令澣亵衣。不得现里。师令涤溺器。不得嫌不净。师唾涕。当即除去。灯月下不得履践师影。师教戒严切不得还逆语。人问师名讳。答云上某下某。问号。答云某师。（增）不得滥招生徒。

一凡全真视听。各有威仪戒忌。如阅经典。当端坐体认。不得辄指日月霓虹。不得久视日月云汉。不得视外教书。不得视小说传奇闲杂书。侍坐师侧。及对宾客。宜正视。不得上视。不得下视。不得流视。不得注视乱色。叹羡奇艳。随师登高眺远。视师所视处。不得他视。随师出入。不得左右顾盼。当低头随后。入城巿。遇一切戏幻聚众事。不得注目视。归不得侈谈城巿风景奢华。传达师友书信。不得私拆窥视。入师友房。不得乱将经籍翻视。入城巿。不得顾视女人。不得晲视女人。不得盗听说法。不得倾耳听法。不得听淫乐。不得听笑谈杂话。不得听唱歌曲。不得隔垣倾听人语。师诵经讲道。当起敬谛听。不得杂听一切。

一凡全真言语。各有威仪戒忌。如入法堂。及侍师席。不得高声言语。亦不得大声欬嗽。不得多言。不得疾言。不得效巿语隐谜。师不问不得言。师语未了不得言。不得言人过失。不得言士俗家务。不得言朝廷官府事。不得言闺阃事。不得言为媒为保事。不得非时言道法。不得与妇人低声密语。不得与小年子弟笑谈戏语。饮食时不得言语。寝息时不得言语。有亲友来访。不得在法堂久坐交谈。当在林下水边。方可倾心讲论。质疑询道。当礼拜致敬。师有问。当礼拜敬对。不得强不知以为知。执己见以为是。如问家常事。不必礼拜。当据实对。对士俗。不得言炉火黄白术。不得言彼家术。不得言符咒幻术。不得诃风骂雨。不得言一切傍门邪术。不得言外教优劣。

一凡全真盥瘇。各有威仪戒忌。如盥瘇吐水。当徐徐引下。不得高声呕吐涕唾。夏月盥器当覆不令生虫。弃不净水。不得当路。当低低泼下。不得高手扬泼。溅人衣上。不得热汤泼地。内衣宜频澣。有虮虱真先扪去。发宜多栉。积发多。乃焚僻静处。不得顿房内壁缝。法堂中。圣像前。不得盥潄。刺齿唾涕。当在僻静处。亦不得对北唾涕。有疮癣当避人。不得盥瘇共器。有可畏疮痏。不得刺人目。

一凡全真饮食。各有威仪戒忌。如凡斋会。先致敬供奉 圣真大众。端庄齐立。诵灵书中篇毕。末座出生于众生盘内。诵偈云。汝等鬼神众。我今施汝供。一粒遍十方。河沙鬼神共。唵。吽灵娑诃（三遍）。出生饭不过七粒。面不过一寸。馒头不过指甲许。余饮食蔬菜不出生。食时微咒曰。五星之。六甲之精。三真天仓。清云常盈。黄父赤子。守中无倾。饮时微咒曰。神水入腹。五脏清明。凡饮食时。不得笑语。不得含食语。不得呵食好恶。不得搔首。不得刺齿。欲刺齿以袖掩口。不得啮食有声。不得作口容。不得咂舌有声。不得不逊恣食。不得已历己口复反盘内。饭中有谷。当去皮食之。不得弃地。饮食中有虫蚁。宜密去之。不得令众知。食竟不得更离座食。放碗箸不得有声。不得偏众食。不得太迟。不得大速。举箸放箸。不在师长前。行食未至。不得生烦恼。不得大声呼唤。时常饮食。不得失仪。有失仪者。不得非笑。饮食毕。击磬。听大众经行。（增）不得吸食鸦片烟。

一凡全真出行。各有威仪戒忌。如入法堂。行要安详舒徐。有人阅经。不得在彼案前经行。有人礼拜。不得近彼头前经行。入观宇。不得行中央。当缘或左或右行。随师行。当低头随后。不得左右顾盼。不得在道傍久共人语。不得驰行。不得掉臂行。不得与少年道俗谈笑同行。不得在女人前后互随行。不得与醉汉狂夫前后互随行。随师行若偶分行。期会处不得后时。凡遇官府不论大小宜回避。年少戒行未坚。不得远方游行。必欲参师访道。当择贤侣。不得与不肖匪人同行。

一凡全真起立。各有威仪戒忌。如立。不得偏任一足。及倚桌靠壁。侍师。不得对面立。不得高处立。不得远立。立师后不得倚师座。见师长起立。见宾客起立。除诵经作务患病时不起立。侍师。师命坐方坐。师有问当起。儒礼云。君子问更端。则起而对。

一凡全真坐卧。各有威仪戒忌。如看阅经典。不得箕踞。当焚香正襟危坐。不得当圣像坐。坐功依师传授。按时静坐。不得失次。对师长不得坐功。对宾客不得坐功。夜中宜多坐少卧。不得近妇人坐。不得与女冠同坐。如女冠来问道开示毕。即遗归。不得久留坐。与人并坐。不得横肱。不得架腿竖膝交股摇身。静坐约一时。或经行。或卧。凡卧宜侧体屈足。醒则舒。不得偃仰卧。不得俗友同房卧。或同房。不得同榻卧。师未卧。不得先卧。不得无故辄移他房卧。已卧不得言语。不得脱小衣卧。不得于非卧。临卧携火入房。须与同房者知云。火入。欲熄火。亦与知云。更用灯否。大暑不得伏地卧。不得露卧。不得昼卧。不得饱食便卧。不得置火枕边。不得携秽器从法堂前过。晨起先左足下床。临卧时咒曰。太真玉女。侍真卫魂。三宫金童。来守生门。卧醒时咒曰。当愿众生。以迷入觉。一日豁然。下床时咒曰。化恶反善。上书三光。使我长生。乘景驾云。

一凡全真作务。各有威仪戒忌。凡作务。不得辞劳苦。平日当爱惜常住物件。不得狼藉米谷粉面食。凡洗菜。当三易水。凡汲水。当先洗手。又当谛视有虫无虫。绢滤过方用。严冬不得早滤水。须待日出。爨不得燃腐薪。凡作食。当三澡水。不得带爪甲垢。埽地当先洒水。每方五呎作一次。不得扬尘埽。不得逆风埽。不得聚灰土放门扇后。

以上十则出王昆阳祖师玄门持戒编
